
உலகக்கோப்பை கால்பந்து களைகட்டும் டிக்கெட் விற்பனை


நமது நிருபர்
ஆகஸ்ட் 19, 2022
8/19/2022 9:27:25 PM



உலகக்கோப்பை கால்பந்து தொடரின் 22-வது சீசன் மத்திய கிழக்கு ஆசிய நாடான கத்தார் நாட்டின் தலைநகர் தோஹாவில் வரும் நவம்பர் 20 முதல் டிசம்பர் 18-ஆம் தேதி வரை நடைபெறுகிறது. இதற்கான ஏற்பாடுகள் ஏறக்குறைய நிறைவு பெற்ற நிலையில், தோஹாவைச் சுற்றியுள்ள 8 மைதானங்களில் மொத்தம் 64 ஆட்டங்கள் நடைபெறுகிறது. உலகக்கோப்பை தொடர் தொடங்க இன்னும் 3 மாத காலம் உள்ள நிலையில், தற்போதே டிக்கெட் விற்பனை களைகட்டியுள்ளது. இதுவரை 24.05 லட்சம் டிக்கெட்டுகள் விற்பனையாகியுள்ளதாக சர்வதேச கால்பந்து கூட்டமைப்பு (பிபா) தகவல் தெரிவித்துள்ளது.  கேமரூன் - பிரேசில், பிரேசில்- செர்பியா, போர்ச்சுக்கல் - உருகுவே, கோஸ்டா ரிகா - ஜெர்மனி, ஆஸ்திரேலியா - டென்மார்க் ஆகிய ஆட்டங்களுக்கான டிக்கெட்டுகள் அதிகமாக விற்றுள்ளதாகவும் தகவல் வெளியாகியுள்ளது. கத்தார், சவூதி அரேபியா, அமெரிக்கா, மெக்ஸிகோ, ஐக்கிய அரபு அமீரகம், இங்கிலாந்து, ஆர்ஜெண்டினா, பிரேசில், வேல்ஸ், ஆஸ்திரேலியா ஆகிய பகுதிகளைச் சேர்ந்த ரசிகர்கள் மட்டுமே அதிக அளவில் டிக்கெட்டுகளை வாங்குகிறார்கள் எனவும் பிபா தரவு வெளியிட்டுள்ளது.
