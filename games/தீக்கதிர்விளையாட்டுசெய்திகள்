
தீக்கதிர்  விளையாட்டு  செய்திகள் 


நமது நிருபர்
நவம்பர் 9, 2021
11/9/2021 12:57:32 PM



1 )இன்று அரையிறுதி ஆட்டங்கள் தொடக்கம்
   டி 20 உலகக்கோப்பை கிரிக்கெட்
இங்கிலாந்து - நியூசிலாந்து 
இடம் :  துபாய் சர்வதேச மைதானம்.
நேரம் : இரவு 7:30 மணி
(இந்திய நேரப்படி)
டி -20 உலகக்கோப்பை கிரிக்கெட் தொடரின் 7-வது சீசன் ஐக்கிய அரபு அமீரகத்தில் நடைபெற்று வருகிறது. இந்த தொடர் தற்போது இறுதிக்கட்டத்தை எட்டியுள்ள நிலையில்,இங்கிலாந்து, நியூசிலாந்து, ஆஸ்திரேலியா, பாகிஸ்தான் ஆகிய 4 அணிகள் அரையிறுதிக்கு தகுதி பெற்றன. அதிகம் எதிர்பார்க்கப்பட்ட இந்திய அணி “சூப்பர் 12” ஆட்டத்தோடு வெளியேறியது.  புதனன்று தொடங்கும் அரையிறுதி யின் முதல் ஆட்டத்தில்  இங்கிலாந்து - நியூசிலாந்து அணிகள் பலபரீட்சை மேற்கொள்கின்றன. இரு அணிகளும் சம பலத்தில் இருப்பதால் இந்த ஆட்டம்  பரபரப்பாக நடைபெறும் என எதிர்பார்க்கப் படுகிறது. குறிப்பாக 2019-ஆம் ஆண்டு ஒருநாள் உலகக்கோப்பை தொடரில் இங்கி லாந்து அணி, நியூசிலாந்து அணியை சூப்பர் ஓவரில் வீழ்த்தி கோப்பையை கைப்பற்றியது. இந்த நிகிழ்வுக்கு பதிலடி கொடுக்கும் முனைப்பில் நியூசிலாந்து அணி களமிறங்குகிறது.
2 ) உங்கள் வெறி எப்போது அடங்கும்?
பிரதமர் கனவில் ஓடிக்கொண்டிருக்கிறார் மம்தா பானர்ஜி. கோவாவிற்குச் சென்று தனது கட்சியை வளர்க்க முயற்சி மேற்கொள்கிறார். ஆனால் மேற்குவங்கத்தில் அவர் நடத்துவது கொடிய ஆட்சியாகவே தொடர்கிறது. குண்டர்களின் படையான திரிணாமுல் கட்சி இன்னும் திருந்தவில்லை. பிர்பும் மாவட்டத்தில் நவம்பர் 7 புரட்சி தினத்தன்று செங்கொடியை ஏற்றிய ஒரே காரணத்திற்காக மார்க்சிஸ்ட் கம்யூனிஸ்ட் கட்சியின் ஊழியர் தோழர் பாதல் ஷேக், திரிணாமுல் குண்டர்களால்  கொடூரமாக படுகொலை செய்யப்பட்டுள்ளார். பாதல் ஷேக் படுகொலை யைக் கண்டித்து வங்கம் முழுவதும் கண்டன இயக்கங்கள் நடைபெற்றுக் கொண்டிருக்கின்றன. அரசியல் எதிரிகளை, குறிப்பாக கம்யூனிஸ்ட்டுகளை அடியோடு அழிக்கும் மம்தாவின் வெறி எப்போது அடங்கும்?
3 ) களத்தில் நிற்கும் செங்கொடிக்காரர்கள்
கனமழையால் பாதிக்கப்பட்ட மத்திய சென்னைப் பகுதிகளில் களத்தில் நிற்கிறது மார்க்சிஸ்ட் கம்யூனிஸ்ட் கட்சி மற்றும் இந்திய ஜனநாயக வாலிபர் சங்கம்.  தேங்கியிருக்கும் மழைநீரை அகற்றுவது, வீடுகளுக்கு தார்ப்பாய் அமைத்து தருவது, நிவாரணப் பொருட்கள் வழங்குவது, அரிசி மற்றும் உணவு ஆகியவற்றை நேரடியாக மக்களுக்குச் சென்று வழங்குவது உள்ளிட்ட பணிகளில் ஈடுபட்டிருக்கிறார்கள் செங்கொடிக்காரர்கள்.
தீக்கதிர்  விளையாட்டு  செய்திகள் 
ஹாக்கி பயிற்சியாளர் சந்தீப் சங்வான் உச்சநீதிமன்றத்தில் வழக்கு
துரோணாச்சார்யா விருது விவகாரம்
இந்திய விளையாட்டுத் துறையில் புகழ்பெற்ற மற்றும் உயரிய விருதான துரோணாச்சார்யா விருதுக்கு தன்னை சேர்க்கவில்லை எனக்கூறி இளைஞர் விவகாரங்கள் மற்றும் விளையாட்டு அமைச்சகம் மீது ஹாக்கி பயிற்சியாளர் சந்தீப் சங்வான் தில்லி உயர்நீதிமன்றத்தில் வழக்கு தொடர்ந்துள்ளார். இந்த வழக்கு விசாரணை நவம்பர் 12-ஆம் தேதி.விசாரிக்கப்படும் என தில்லி உயர்நீதிமன்றம் உத்தரவிட்டுள்ளது.

லக்னோ
சையத் முஷ்டாக் அலி டி-20 கோப்பை தமிழக அணி அபார வெற்றி
நாட்டின் முதன்மையான முதல் தர டி-20 தொடரான சையத் முஷ்டாக் அலி டி-20  தொடரில் தற்போது லீக் ஆட்டங்கள் நடைபெற்று வருகிறது. செவ்வாயன்று நடைபெற்ற “எலைட் ஏ” பிரிவுக்கான லீக் ஆட்டத்தில் தமிழ்நாடு -  பஞ்சாப் அணிகள் மோதின. உத்தரப்பிரதேச தலைநகர் லக்னோவில் நடைபெற்ற இந்த ஆட்டத்தில் பஞ்சாப் அணி முதலில் பேட்டிங் செய்து 20 ஓவர்களில் 6 விக்கெட் இழப்புக்கு 145 ரன்கள் எடுத்தது. 146 ரன்கள் எடுத்தால் வெற்றி என்ற எட்டக்கூடிய இலக்குடன் களமிறங்கிய தமிழ்நாடு 17.1 ஓவர்களில் 3 விக்கெட் இழப்புக்கு வெற்றி இலக்கை (148 ரன்கள்) எளிதாக எட்டி 7  விக்கெட் வித்தியாசத்தில் அபார வெற்றி பெற்றது. இந்த வெற்றியின் மூலம் தமிழ்நாடு “எலைட் ஏ” பிரிவில் 5 ஆட்டங்களில் விளையாடி 4 வெற்றி, 1 தோல்வி  என 16 புள்ளிகளுடன் முதலிடத்தில் கம்பீரமாக உள்ளது.
‘குற்றவாளியின்’  கருத்து என்ன?
பணமதிப்பு நீக்கத்தின் 5ஆம் ஆண்டு குறித்து நாடே பேசுகிறது; ஆனால் பாரதிய ஜனதா தரப்பிலிருந்து ஒரு கருத்து கூட வெளிவரவேயில்லை ஏன் என்று கேள்வி எழுப்பியிருக்கிறார் பிரபல பொருளாதார அறிஞரும், கேரள முன்னாள் நிதி அமைச்சருமான டாக்டர் டி.எம்.தாமஸ் ஐசக்.  இந்தக் கேள்விக்கு அவரே பதிலும் கூறியிருக்கிறார்: “ஏனெனில் கீழ்க்கண்ட பொருளாதாரக் குற்றங்களுக்கு பாஜகதான் காரணம். பாஜகதான் குற்றவாளி. 
1. பொருளாதாரம் கடும் சீர்குலைவு
2. மொத்த உள்நாட்டு வளர்ச்சியில்  வீழ்ச்சி காரணமாக ரூ.13லட்சம் கோடி நஷ்டம்
3. முறைசாரா மற்றும் சிறு-குறு தொழில்கள் முற்றாக முடக்கம்; அதன் காரணமாக தீவிரமாக அதிகரித்துள்ள வேலையின்மை
4. கிராமப்புற மக்களின் பொருளாதார நுகர்வு கடும் பின்னடைவு
5. பணமதிப்பு நீக்கத்தின் விளைவாக மேலும் கூடுதலாக 6 கோடி மக்கள் கடும் வறுமையில் தள்ளப்பட்டனர்.
எங்கே போனது ஸ்மார்ட்?
மழை வெள்ளத்தில் தமிழ்நாட்டின் ஸ்மார்ட் சிட்டிகள் செய்வதறியாது திணறிக் கொண்டிருக்கின்றன. குறிப்பாக தலைநகர் சென்னை. ஒன்றிய அரசு சென்னை ஸ்மார்ட் சிட்டி திட்டத்திற்கென ஒதுக்கிய கோடிக்கணக்கான ரூபாய்களின் தலைவிதி என்னாயிற்று என தமிழக முதலமைச்சரே கேள்வி எழுப்பியிருக்கிறார். மூன்றாவது நாளாக அவர் சென்னையின் பல்வேறு பகுதிகளில் வெள்ளம் பாதித்த பகுதிகளை ஆய்வு செய்து, மக்களின் துயர் தீர்க்க நடவடிக்கைகளை மேற்கொண்டிருக்கிறார். ஸ்மார்ட் சிட்டி பற்றிய அவரது கேள்வி முக்கியமானது. இதே கேள்வியை மதுரையில் தொடர்ந்து எழுப்பிக் கொண்டிருக்கின்றார் மார்க்சிஸ்ட் கம்யூனிஸ்ட் கட்சியின் நாடாளுமன்ற உறுப்பினர் சு.வெங்கடேசன்.
பத்து நாடுமே வல்லரசு தான்
“யாரோ பத்து நாட்டை அடிச்சு சோவியத் யூனியன் வல்லரசு ஆகல. சோவியத் யூனியன் அடிச்ச பத்து நாடுமே வல்லரசுதான்” என்று சமூக ஊடக வெளியில் பஞ்ச் கொடுத்திருக்கிறார் எழுத்தாளர் ராஜசங்கீதன். சோவியத் ஒன்றியம் உடைந்ததால் கம்யூனிசம் தோற்றது எனக் கொண்டால் சோவியத் யூனியனைப் பார்த்து பிற நாடுகளில் கொண்டுவரப்பட்ட மக்கள் நல நடவடிக்கைகள் எல்லாம் 90களிலேயே இல்லாமல் போயிருக்கும்; பறிக்கப்பட்டிருக்கும். ஆனால் அப்படி நடக்கவில்லை. அப்படிச் செய்ய எடுக்கப்படும் ஒவ்வொரு முயற்சியையும் வெகுண்டெழும் மக்கள் தடுத்து நிறுத்துகின்றனர் என, நவம்பர் புரட்சி தினத்தை இப்போதும் ஏன் கொண்டாடுகிறீர்கள் எனக் கேட்பவர்களுக்கு பதில் கொடுத்திருக்கிறார். பல நாடுகளில் பல்லாயிரம் பேரை வைத்து இயங்கும் பகாசுர கார்ப்பரேட் நிறுவனங்களுக்கு ஒரு ஊரில் சில நூறு தொழிலாளர்கள் வைக்கும் தொழிற்சங்கம் கூட பதற்றத்தைத் தருகிறது. மிகச்சிறியவை என எள்ளி நகைக்கப்படும் கம்யூனிஸ்ட் கட்சிகளைப் பார்த்து ஆளும் வர்க்கம் அலறுகிறது. அதுதான் நவம்பர் புரட்சியின் சாதனை என்கிறார் அவர்.
‘ஆன்டி இந்தியன்’ அரசியல் 
சென்னையில் வெள்ளமா... முல்லைப் பெரியாறுக்காக போராட்டம்; பெட்ரோல் - டீசல் விலை விண்ணில் பறக்கிறதா... கோவிலைத் திறக்கப் போராட்டம்; விவசாயிகள் பிரச்சனையா... உலகச் சுற்றுலா செல்லும் பிரதமர்; மக்கள் துயரப்படும்போதெல்லாம் பாஜக மேற்கொள்ளும் இழி அரசியல் இது. இதையெல்லாம் கேட்டால் ‘ஆன்டி இந்தியன்’ என்று சொல்லிவிடுவார்களோ எனப் பதறியிருக்கிறார்கள் சில சமூக ஊடகவாசிகள்.


 

 


 
 
