
இறுதி ஆட்டத்தில் நுழைவது யார்? கொல்கத்தா-டெல்லி அணிகள் இன்று மோதல்


நமது நிருபர்
அக்டோபர் 13, 2021
10/13/2021 4:05:17 PM



ஐபிஎல் போட்டியின் 2-வது குவாலிஃபயர் ஆட்டத்தில் கொல்கத்தா-நைட் ரைடர்ஸ்- டெல்லி கேப்பிட்டல்ஸ் அணிகள் புதன்கிழமை(இன்று) மோதுகின்றன.
இந்த ஆட்டத்தில் வெல்லும் அணி சாம்பியன் பட்டத்துக்காக இறுதி ஆட்டத்தில் சென்னை- சூப்பர் கிங்ஸுடன் மோதும்.
டெல்லியைப் பொருத்தவரை முதல் குவாலிஃபயரில் சென்னையிடம் தோற்று இந்த ஆட்டத்துக்கு வந்துள்ளது. இதிலும் தோற்கும் பட்சத்தில் கோப்பையை வெல்வது இம்முறையும் கனவாகிவிடும் என்பதை உணர்ந்திருக்கிறது அந்த அணி.
10 ஆட்டங்களில் வென்று 20 புள்ளிகளுடன் பட்டியலில் முதலிடம் பிடித்து லீக் சுற்றை நிறைவு செய்திருக்கிறது டெல்லி அணி. அணியின் பயிற்சியாளராக ரிக்கி பாண்டிங் பொறுப்பேற்றதில் இருந்து ஒவ்வொரு சீசனிலும் டெல்லி சிறப்பான முன்னேற்றம் கண்டு வருகிறது.
2019-இல் 2-வது ரன்னர் அப்-ஆக டெல்லி கடந்த சீசனில் இறுதிச்சுற்றுக்கு முன்னேறியது. இந்த ஆண்டு அதிலிருந்து ஒரு படி முன்னேறி கோப்பை வெல்லும் முனைப்பில் இருக்கிறது. பேட்டிங், பெளலிங் என அனைத்திலுமே ஸ்திரமான நிலையில் இருக்கிறது டெல்லி அணி.
கொல்கத்தாவைப் பொருத்தவரை எலிமினேட்டரில் பெங்களூரை வெளியேற்றிய வெற்றி வேகத்துடன் களம் காண இருக்கிறது. சூழல் பந்துக்கு சாதகமான ஷார்ஜா ஆடுகளத்தில் கொல்கத்தாவின் சுனில் நரைன், வருண் சக்கரவர்த்தி ஆகியோரின் பந்துவீச்சு டெல்லி பேட்மேன்களுக்கு நிச்சயம் சவாலாகவே இருக்கும்.
கடந்த ஆட்டத்தில் சுனில் நரைன் 4 விக்கெட்டுகளை சாய்த்து கொல்கத்தா வெற்றிக்கு பெரும் பங்களிப்பு செய்திருந்தார். பேட்டிங்கைப் பொருத்தவரை கொல்கத்தா இந்த சீசனில் பெரிதாக சோபிக்கவில்லை.எனவே, டெல்லி தனது வேகப்பந்துவீச்சு கொண்டு கொல்கத்தாவின் பேட்டிங் வரிசையை சிதறடிக்கப் பார்க்கும்.
ஆட்ட நேரம்: இரவு 7:30 மணி
இடம்: ஷார்ஜா
நேரடி ஒளிபரப்பு : ஸ்டார் ஸ்போர்ஸ்
