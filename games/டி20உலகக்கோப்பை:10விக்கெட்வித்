
டி20 உலகக்கோப்பை : 10 விக்கெட் வித்தியாசத்தில் பாகிஸ்தான் வெற்றி 


நமது நிருபர்
அக்டோபர் 24, 2021
10/24/2021 11:27:09 PM



டி20 ஓவர் உலகக் கோப்பையின் முதல் ஆட்டத்தில் இந்தியாவை தோற்கடித்த பாகிஸ்தான் முதல் வெற்றியை பதிவு செய்தது.
டி20 ஆண்களுக்கான உலக கோப்பை துபாயில் ஞாயிறன்று அக்டோபர் 24ஆம் தேதி தொடங்கியது. முதல் ஆட்டத்தில் இந்தியாவும் பாகிஸ்தான் அணியும் பலப்பரீட்சை நடத்தின.
பூவா தலையா போட்டதில் வெற்றிபெற்ற பாகிஸ்தான் அணி முதலில் பந்துவீச்சை தேர்வு செய்தது. அதற்கு கைமேல் பலன் கிடைத்தது. இந்திய தொடக்க ஆட்டக்காரர்களான ரோகித் சர்மா, கே. எல்.ராகுல் இருவரையும் துவக்கத்திலேயே அவுட்டாகி ரசிகர்களுக்கு பெரும் அதிர்ச்சியை கொடுத்தனர்.
அதிலிருந்து மீளமுடியாத இந்திய அணி 20 ஓவர் முடிவில் 7 விக்கெட்டுகளை இழந்து 151 ரன்கள் மட்டுமே எடுத்தது. இந்திய அணியின் கேப்டன் விராட் கோலி மட்டுமே அரைசதத்தை கடந்தார். சூரியகுமார், ரிஷப் பண்ட் இருவரும் ஓரளவுக்கு தாக்கு பிடித்தனர்.

பின்னர் 152 ரன்கள் எடுத்தால் வெற்றி பெறலாம் என்று களமிறங்கிய பாகிஸ்தான் அணியின் துவக்க ஆட்டக்காரர்கள் பாபர் அசாம், ரிஸ்வான் இருவரும் இந்திய பந்துவீச்சாளர்களை பதம் பார்த்தனர். அவ்வப்போது சிக்சர்களையும், பவுண்டரிகளையும் விளாசிய இந்த ஜோடி பாகிஸ்தான் அணியை எளிதில் வெற்றி பெற செய்தது. இறுதிவரை இந்தியப் பந்துவீச்சாளர்கள் ஒரு விக்கெட்டை கூட எழுத முடியாமல் போனது பெரும் சோகமாகும்.
இந்த வெற்றியின் மூலம் 20 ஓவர் உலகக் கோப்பை போட்டியில் இந்திய அணியிடம் வெற்றி பெற்றதில்லை என்ற சரித்திரத்தை  மாற்றினர்.
