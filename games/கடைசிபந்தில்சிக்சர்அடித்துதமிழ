
கடைசி பந்தில் சிக்சர் அடித்து தமிழ்நாடு சாம்பியன் 


நமது நிருபர்
நவம்பர் 22, 2021
11/22/2021 9:09:09 PM



நாட்டின் முதன்மையான முதல் தர டி-20 தொடரான சையத் முஷ்டாக் அலி தொடரின் இறுதி ஆட்டத்திற்கு தமிழ்நாடு - கர்நாடகா அணிகள் தகுதி பெற்றன. திங்களன்று தில்லி அருண் ஜெட்லி மைதானத்தில் நடைபெற்ற இறுதி ஆட்டத்தில் டாஸ் வென்ற தமிழ்நாடு அணி பந்துவீச்சை தேர்வு செய்தது. முதலில் களமிறங்கிய கர்நாடக அணி தமிழ்நாடு வீரர் சாய் கிஷோரின் (3 விக்.,) பந்துவீச்சை தாக்கு பிடிக்க முடியாமல் 20 ஓவர்கள் முடிவில் 7 விக்கெட் இழப்பிற்கு 151 ரன்கள் எடுத்தது. 152 ரன்கள் எடுத்தால் வெற்றி என்ற இலக்குடன் களமிறங்கிய தமிழ்நாடு அணி நிதான வேகத்தில் ரன் குவித்து வெற்றி இலக்கை வேகமாக நெருங்கியது. ஆனால் கடைசி கட்டத்தில் தேவைப்படும் ரன்னுக்கும் பந்துக்கும்  இடையேயான விகிதம் அதிகமாக இருந்தது. கிட்டத்தட்ட கடைசி பந்தில் சிக்சர் (5 ரன்கள் தேவை) அடித்தால் தான் வெற்றி என்ற இக்கட்டான நிலையில் மாட்டிக்கொண்டது தமிழ்நாடு அணி.  கர்நாடக வீரர் பிரதீக் ஜெயின் வீசிய கடைசி பந்தை யாருமே எதிர்பாராத வகையில் தமிழ்நாடு வீரர் ஷாருக்கான் சிக்சர் அடிக்க திரில் வெற்றியுடன் 4 விக்கெட் வித்தியாசத்தில் (153-6/20) தமிழ்நாடு கோப்பையை கைப்பற்றி சாம்பியன் பட்டம் வென்றது. கடைசி பந்தில் சிக்சர் அடித்த ஷாருக்கான் ஆட்டநாயகனாக தேர்வு செய்யப்பட்டார். வெற்றி பெற்ற தமிழ்நாடு அணிக்கு வாழ்த்து மழை குவிகிறது. சமூக வலைதளங்களில் மீம்ஸ் செய்து நெட்டிசன்கள் கொண்டாடிவருகின்றனர். 
