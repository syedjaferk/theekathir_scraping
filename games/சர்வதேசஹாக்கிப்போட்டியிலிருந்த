
சர்வதேச ஹாக்கிப் போட்டியிலிருந்து ஓய்வு பெறும் இந்திய வீரர் ருபிந்தர் பால் சிங் 


நமது நிருபர்
செப்டம்பர் 30, 2021
9/30/2021 1:47:29 PM



சர்வதேச ஹாக்கிப் போட்டிகளிலிருந்து ஓய்வு பெறுவதாக இந்திய ஹாக்கி வீரர் ருபிந்தர் பால் சிங் அறிவித்துள்ளார்.
ஒலிம்பிக்கில் வெண்கலப் பதக்கம் வென்ற இந்திய ஹாக்கி வீரர் ருபிந்தர் பால் சிங் சர்வதேச ஹாக்கியிலிருந்து ஓய்வு பெறுவதாக இன்று அறிவித்துள்ளார்.
இதுகுறித்து தன்னுடைய அதிகாரப்பூர்வ டுவிட்டர் பக்கத்தில் அவர் வெளியிட்டுள்ள செய்தியில், இந்திய ஹாக்கி அணியிலிருந்து ஓய்வு பெறுவது குறித்த என்னுடைய முடிவைப் பற்றி நான் உங்களுக்குத் தெரிவிக்க விரும்புகிறேன். கடந்த இரண்டு மாதங்கள் என் வாழ்க்கையின் மிகச் சிறந்த நாட்கள். வாழ்நாள் முழுவதும் டோக்கியோவில் எனது குழுவுடன் மேடையில் நின்ற அனுபவத்தை என்னால் மறக்க முடியாது. இந்தியாவைப் பிரதிநிதித்துவப்படுத்தும் இந்த கடந்த 13 ஆண்டுகளில் நான் அனுபவித்த ஒவ்வொரு பெரிய மகிழ்ச்சியையும் இளம் மற்றும் திறமையான வீரர்கள் அனுபவிக்க வழி செய்ய வேண்டிய நேரம் இது என்று நான் நம்புகிறேன் என்று தெரிவித்து உள்ளார்.
30 வயதான ரூபீந்தர் இந்தியாவுக்காக 223 போட்டிகளில் விளையாடியுள்ளார். இவர், 2014 ஆசிய விளையாட்டுப் போட்டி, 2016 ஆசிய சாம்பியன்ஸ் கோப்பை ஆகிய போட்டிகளை இந்திய அணி வென்றபோது அந்த அணியில் இடம் பெற்றிருந்தார். 2018 ல் அணியிலிருந்து நீக்கப்பட்டு மீண்டும் அணியில் இடம்பெற்று டோக்கியோ ஒலிம்பிக்கில் கலந்துகொண்டார் என்பது குறிப்பிடத்தக்கது. 
