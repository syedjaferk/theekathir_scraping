
உலக பேட்மிண்டன் சாம்பியன்ஷிப் சாய்னா அபாரம்


நமது நிருபர்
ஆகஸ்ட் 23, 2022
8/23/2022 8:52:55 PM



27-வது உலக பேட்மிண்டன் சாம்பியன்ஷிப் தொடர் ஜப்பான் தலைநகர் டோக்கியோவில் நடைபெற்று வருகிறது. இந்த தொடரின் முதல் சுற்று ஆட்டத்தில் இந்தியாவின் முன்னணி வீராங்கனை சாய்னா நேவால், ஹாங் காங்கின் சீயுங்கை 21-19, 21-9 என்ற செட் கணக்கில் வீழ்த்தி 2-வது சுற்றுக்கு முன்னேறினர். இதே போல மற்றொரு நட்சத்திர வீராங்கனை பி.வி.சிந்துவும் 2-வது சுற்றுக்கு தகுதி பெற்றுள்ளார்.  மகளிர் இரட்டையர் பிரிவில் இந்தியாவின் ஷீகா - பாத், காயத்ரி கோபிசந்த் - டிரீஷா ஆகிய ஜோடிகள் 2-வது சுற்றுக்கு தகுதி பெற்றது. ஆடவர் இரட்டையர் பிரிவில் கார்கே - பாஞ்சலா ஜோடியும், கலப்பு இரட்டையர் பிரிவில் இஷான் - தனிஷா, பிரசாத் - ஜூஹி ஜோடியும் வெளியேறியது.
கூகுளில் பேட்மிண்டனுக்கும் ஸ்கோர் போர்டு...
டென்னிஸ், கிரிக்கெட், கால்பந்து போன்ற முக்கிய விளையாட்டுகளுக்கு கூகுளின் முகப்பு பக்கத்தில் (தேடு பொறியில் கிடைக்கும் பக்கம்) தனியாக ஸ்கோர் கார்டு நேரலையாக இருக்கும். இதனால் போட்டி  நடைபெறும் அதிகாரப்பூர்வ தளத்தில் தனியாக சென்று பார்க்க தேவையில்லை. கூகுளின் முகப்பிலேயே கிடைக்கும்.  ஆனால் இந்த சிறப்பு வசதி பேட்மிண்டன் துறைக்கு இல்லாமல் இருந்தது. இந்நிலையில், தற்போது நடைபெற்று வரும் உலக சாம்பியன்ஷிப் தொடர் முதல் பேட்மிண்டனுக்கும் ஸ்கோர் போர்டு வசதியை கொண்டு வந்துள்ளது கூகுள். இனி எந்த பேட்மிண்டன் தொடருக்கும் அதிகாரப்பூர்வ தளத்தை தேடி அலைய தேவையில்லை.
(புதிய வசதியை காண : கூகுளில் bwf championship 2022 என்று பதிவிடவும். முகப்பு பக்கத்தில் முழுவிபரமும் தெரியும்)
 
 
