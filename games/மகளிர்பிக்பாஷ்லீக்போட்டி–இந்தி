
மகளிர் பிக்பாஷ் லீக் போட்டி – இந்திய வீராங்கனை ஹர்மன்ப்ரீத் தேர்வு 


நமது நிருபர்
நவம்பர் 24, 2021
11/24/2021 3:36:46 PM



ஆஸ்திரேலியாவில் பிரபலமான மகளிர் பிக்பாஷ் லீக் போட்டியில் இந்த ஆண்டுக்கான சிறந்த வீராங்கனையாக இந்திய வீராங்கனை ஹர்மன்ப்ரீத் கௌர் தேர்வாகியுள்ளார்.  
மகளிர் பிக்பாஷ் லீக் ஆஸ்திரேலியாவின் மிக பிரபலமான 20 ஓவர் கிரிக்கெட் தொடர் ஆகும். 8 அணிகள் மோதும் இந்த ஆண்டுக்கான மகளிர் பிக்பாஷ் லீக் கடந்த மாதம் தொடங்கி நடைபெற்று வருகிறது.  
இத்தொடரில் 8 இந்திய வீராங்கனைகள் வெவ்வேறு அணிகளுக்காக விளையாடி வருகின்றனர். இதில் மெல்போர்ன் ரெனேகட்ஸ் அணிக்காக விளையாடி வரும் இந்திய வீராங்கனை ஹர்மன்ப்ரீத் கௌர், 2021 மகளிர் பிக்பாஷ் லீக் போட்டியின் சிறந்த வீராங்கனையாக தேர்வாகியுள்ளார். மேலும் மகளிர் பிக்பாஷ் லீக்கில் சிறந்த வீராங்கனையாக தேர்வாகும் முதல் இந்தியர் என்கிற பெருமையை இவர் பெற்றுள்ளார்.  
இவர் நடப்பு சீசனில் 399 ரன்களும் 15 விக்கெட்டுகளும் எடுத்துள்ளார். மெல்போர்ன் ரெனேகட்ஸ் அணியில் அதிக ரன்கள் மற்றும் அதிக விக்கெட்டுகளையும் எடுத்துள்ளார். 3 அரை சதங்கள் எடுத்த ஹர்மன்ப்ரீத் கௌர், 3 முறை சிறந்த வீராங்கனைக்கான விருதுகளைப் பெற்றிருக்கிறார். மெல்போர்ன் ரெனேகட்ஸ் அணி தற்போது நாக் அவுட் சுற்றில் விளையாடி வருகின்றது. நாளைய ஆட்டத்தில் வெற்றி பெற்றால் நவ.27 ஆம் தேதி அன்று நடைபெறும் இறுதிச்சுற்றுக்கு மெல்போர்ன் ரெனேகட்ஸ் அணி தகுதி பெறும். 
