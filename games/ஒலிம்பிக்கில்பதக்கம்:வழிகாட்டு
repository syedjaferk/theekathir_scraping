
ஒலிம்பிக்கில் பதக்கம்: வழிகாட்டும் கியூபா.... 


நமது நிருபர்
ஆகஸ்ட் 23, 2021
8/23/2021 12:00:00 AM



சாதி, மதம், இனம், மொழிகளை கடந்து ஒவ்வொரு நான்கு ஆண்டுகளுக்கும் ஒருமுறை சங்கமிக்கும் உலகின் ஒரே மக்கள் திருவிழா ஒலிம்பிக். அந்த விளையாட்டு திருவிழாவில் பங்கேற்கும் கியூபா வீரர்கள் ஒவ்வொரு முறையும் பதக்கமும் வென்று எழுச்சியுடனும் உற்சாகத்துடனும் நாடு திரும்புகின்றனர். அது சாத்தியமாவது எப்படி என்பது குறித்த ஒரு தொகுப்பு:
1924 முதல் 60 வரைக்கும் ஒலிம்பிக் தொடரில் ஒரு வெண்கலப் பதக்கத்தை கூட வென்றதில்லை என்ற மிக மோசமான சாதனைக்கு சொந்தமாக இருந்தது கியூபா. ஃபிடல் காஸ்ட்ரோ ஜனாதிபதியான பிறகு, அனைத்திலும் தலைக்கீழ் மாற்றங்கள் கொண்டு வரப்பட்டன. ஏழைகளின் சொர்க்கமான கியூபா, உலகின் மிகச்சிறந்த பள்ளிகளையும், மருத்துவர்களையும், ராணுவத்தையும் உருவாக்கியது. ஆனால், இது ஒன்றும் பணக்கார நாடு இல்லை. சின்னஞ்சிறு ஒரு ஏழை நாடுதான். ஆனால் அதற்கென்று சில குறிக்கோள் உள்ளது. அதை நோக்கியே பயணிப்பதால் சாத்தியமாகிறது.
நாங்கள் வெல்லுவோம்!
விளையாட்டுகளில் வளமான, பாரம்பரியம் கொண்ட மிகப் பெரிய நாடுகளைக் காட்டிலும் 11 மில்லியன் மக்கள் தொகை கொண்ட சிறிய கியூபா, டோக்கியோ ஒலிம்பிக் பதக்கப் பட்டியலில் 14 ஆவது இடத்தைப் பிடித்தது. ஏகாதிபத்தியத்தின் அரசியல் நெருக்கடி, பொருளாதார தடை, ஊடகப் போர் இவை அனைத்துக்கும் மேலாக கியூபாவின் தேசிய கொடி டோக்கியோவில் கம்பீரத்துடன் பறந்தது. கியூபா விளையாட்டு வீரர்கள் வென்ற 15 பதக்கங்களைக் காட்டிலும், நாம் நினைவில் நின்றவை தங்கப்பதக்கம் வென்ற ஜூலியோ சீசர் லா குரூஸ், இமானுவேல் ரெய்ஸ் பிளா ஆகியோர் வெற்றி பெற்ற பிறகு அனுப்பிய “தாயகம் அல்லது மரணம்! நாங்கள் வெல்வோம்! ” என்ற செய்திதான்!தனது 33 ஆவது வயதில் ஒலிம்பிக்கில் பங்கேற்று கியூபா நாட்டிற்கு தொடர்ந்து இரண்டு முறை தங்கப்பதக்கம் வென்றவர் பெலிக்ஸ் சவோன். இவர்களது பாதையில் பயணித்து வரும் ஜூலியோ சீசர் லா குரூஸ், கியூபாவில் பிறந்து ஸ்பெயினுக்காக தனது நாட்டை கைவிட்ட ரெய்ஸ், முதலாளித்துவ அரசுகளுக்கு சாதகமாக கியூபாவை மிகத் தரக்குறைவாக விமர்சித்தது குரூஸை பெரும் காயப்படுத்தியது. அப்போது அவர் கூறிய வார்த்தை தான் ‘‘தாயகம் அல்லது மரணம்!  நாங்கள் வெல்வோம்!” என்ற வாசகம். இறுதிப்போட்டியில் கியூபா புரட்சியை நினைவுபடுத்திய  அவரது ஒவ்வொரு குத்தும் ‘ஸ்பானிஷ்’ வீரரை சாய்த்தது. 
அதுவரைக்கும் ஊடகங்களை சந்தித்து வந்த ஸ்பானிஷ் குத்துச்சண்டை வீரர் தப்பித்தது போதுமென்று ஓட்டம் பிடித்தார்.குத்துச்சண்டை வீரர் ஜூலியோ சீசர் லா குரூஸ் மற்றும் ஒலிம்பிக் விளையாட்டு வீரர்கள் உள்ளிட்ட அனைவரது தேசபக்தியை கியூப ஜனாதிபதி மிகுவல் டயஸ்-கேனல் பாராட்டியதும் ‘‘எங்களுக்கு முதலாளித்துவ அரசியல் சூத்திரங்கள் தேவையில்லை. அது முழுமையான குப்பை, அவை பயனற்றவை. மக்களின் இதயத்தில் இருந்து பிறந்தது கம்யூனிஸ்ட் கட்சி’’ என்றும் கட்சியில்லாமல் எந்த புரட்சியும் சாத்தியமில்லை. கட்சி இல்லாமல் சோசலிசத்தை உருவாக்க முடியாது என்றும் 1984 ஆம் ஆண்டில் ஃபிடல் காஸ்ட்ரோ கூறியது நினைவுக்கு வருகிறது!
புரட்சி தீவு கியூபா ஒலிம்பிக்கில் சிறப்பாக செயல்படுவது இது முதல் முறை அல்ல; பல தசாப்தங்களாக, அந்தச் சின்னஞ்சிறு நாட்டில் தனிமனித சாகசம் கிடையாது. ஏற்றத்தாழ்வுகள் இல்லை.2004 ஏதென்ஸில் நடைபெற்ற ஒலிம்பிக்கில், மொத்தம் 27 பதக்கங்களுடன் 11 ஆவது இடத்தில் இருந்தது கியூபா. 2008 ஆம் ஆண்டு பெய்ஜிங்கில் 30 பதக்கங்களை வென்று 19 ஆவது இடத்திலும், 2012 லண்டன் ஒலிம்பிக்கில் 15 பதக்கங்களுடன் 16 ஆவது இடத்திலும் இருந்தது ஃபிடல் காஸ்ட்ரோவின் மக்கள் தேசம்.
இதுவரைக்கும் 85 தங்கம், 71 வெள்ளி, 85 வெண்கலம் உட்பட 241 பதக்கங்களை குவித்து உலக நாடுகளில் 15 இடங்களுக்குள் இடம் பிடித்தது மட்டுமல்ல, தான் பங்கேற்ற 10 முறையும் தங்கப்பதக்கம் இல்லாமல் நாடு திரும்பியது இல்லை என்ற மிகப்பெரிய சாதனையையும் படைத்திருக்கிறது கியூபா. கியூபாவின் விளையாட்டு வீரர்கள் 1992 ஆம் ஆண்டில் 14 தங்கம் உட்பட 31 பதக்கங்களை அதிகபட்சமாக வென்றுள்ளனர். 2000 ஆம் ஆண்டில் 11 தங்கப் பதக்கங்களை குவித்து, ஒட்டுமொத்தமாக 29 பதக்கங்களை வென்றுள்ளனர். 2008 இல் 3 தங்கம் மட்டுமே வென்றாலும் மொத்தத்தில் 30 பதக்கங்களை குவித்து நாடு திரும்பினர்.
கம்பீரம்...
அமெரிக்காவிற்கு அடுத்தபடியாக, கியூபா 241 பதக்கங்களுடன் அமெரிக்க கண்டத்தில் இரண்டாவது இடத்தில் உள்ளது. மேலும் பிரேசில் (150), மெக்சிகோ (73) மற்றும் அர்ஜெண்டினா (77) போன்ற பெரிய லத்தீன் அமெரிக்க நாடுகளை விட கியூபா அதிக ஒலிம்பிக் பதக்கங்களை பெற்றுள்ளது. அதே சமயம் ஸ்பெயினையும்விட (167 பதக்கங்கள்) ஸ்பானிஷ் பேசும் உலகில் முதலிடத்தில் உள்ளது கியூபா.
குத்துச்சண்டையும்- கியூபாவும்
ஒலிம்பிக் குத்துச்சண்டை அரங்கில் கியூபாவின் சாதனைகள், வளர்ந்த நாடுகளை மலைக்க வைத்து வருகிறது. இத்தனைக்கும் குத்துச்சண்டை ஒன்றும் அந்நாட்டின் பாரம்பரிய விளையாட்டும் கிடையாது. திறமை வாய்ந்த சுமார் 20 ஆயிரம் குத்துச்சண்டை வீரர்கள் கியூபாவில் உள்ளனர். சுமார் 500 பயிற்சியாளர்கள் 185 மையங்களில் பயிற்சி கொடுத்து கொண்டிருக்கின்றனர். புதுப்புது உத்திகள், எதிர்த்தரப்பு போட்டியாளர்களை இலகுவாக தாக்கி வீழ்த்தும் கியூபா வீரர்களின் பாணியே தனி. இதனால்தான், 41 தங்கம், 19 வெள்ளி 18 வெண்கலம் என்று 78 பதக்கங்களை வென்று ஒலிம்பிக் குத்துச்சண்டை வரலாற்றில் தனது ஆதிக்கத்தை தொடர்ந்து நிலைநிறுத்தி வருகிறது கியூபா.
தங்க மகன்
தொடர்ச்சியாக நான்கு ஒலிம்பிக் போட்டியிலும் பங்கேற்று நான்கு தங்கப் பதக்கங்களை வென்ற முதல் மல்யுத்த வீரர் என்ற மகத்தான உலக சாதனையை கியூபாவின் மிஜியன் லோபஸ் பெற்றுள்ளார். மல்யுத்தத்தில் 11 தங்கம், 6 வெள்ளி, 9 வெண்கலமும், ஜூடோ போட்டியில் 6 தங்கம், 15 வெள்ளி, 16 வெண்கலம் என பதக்கங்களை குவித்துள்ளனர்.குத்துச்சண்டை மட்டுமல்ல மற்ற விளையாட்டுகளிலும் தடம் பதிக்க முடியும் என்பதையும் ஒவ்வொரு தொடரிலும் புதிய அத்தியாயத்தை எழுதி வருகின்றனர் கியூப வீரர்கள். அதற்கு எடுத்துக்காட்டாக, தடகளத்தில் 11 தங்கம், 13 வெள்ளி, 19 வெண்கலம் என்று 43 பதக்கங்களை வென்றுள்ளனர்.
வாள் சண்டையில் 5 தங்கம், 5 வெள்ளி, 6 வெண்கலம் என 16 பதக்கங்களும், பளு தூக்குதலில் இரண்டு தங்கப் பதக்கமும், 1 வெள்ளியும், 5 வெண்கலப் பதக்கமும், டேக்வாண்டோ போட்டியில் ஒரு தங்கம், 2 வெள்ளி 4 வெண்கலம் உட்பட 7 பதக்கங்கள்  வென்றுள்ளது கியூபா.வாலிபால் விளையாட்டில் 3 தங்கமும், 2 வெண்கலமும் குவித்துள்ளது. பாய்மர படகு, கூடைப்பந்து, நீச்சல், சைக்கிளிங் போட்டிகளில் வெள்ளி, வெண்கலப் பதக்கங்களையும் வென்றுள்ளனர்.
மன்னாதி மன்னன்!
ஆறடி ஐந்து அங்குலம் உயரம் கொண்ட டெஃபிலோ ஸ்டீவன்சன் குத்துச்சண்டை ‘அசுரன்’ என்று போற்றப்பட்டவர். 332 போட்டிகளில் 302 வெற்றிகளுடன் முகம்மது அலியை வீழ்த்தி காட்டிய மன்னாதி மன்னன். உலக குத்துச்சண்டை சாம்பியன் உள்ளிட்ட பல்வேறு தொடர்களில் 17 தங்கப்பதக்கங்களை வென்று குவித்தவர்.1972 முதல் 80 ஆம் ஆண்டு வரைக்கும் தொடர்ந்து மூன்று ஒலிம்பிக்கிலும் கியூபா நாட்டிற்கு தங்கம் வென்று கொடுத்து உலக சாதனை படைத்தவர். 60 வயதாகும் அவரது ஒலிம்பிக் ‘ஹாட்ரிக்’ சாதனையை இதுவரை யாராலும் முறியடிக்க முடியவில்லை.
நான் வீழ்வேன் என நினைத்தாயோ!
கியூபா மட்டுமல்ல! 1990-கள் வரைக்கும் சோவியத் ஒன்றியம், கிழக்கு ஜெர்மனி, அல்ஜீரியா, ஹங்கேரி, போலந்து, உக்ரேன், செக்கோஸ்லோவியா, போர்ச்சுக்கல், பல்கேரியா, ருமேனியா போன்ற முன்னாள் சோசலிச குடியரசு நாடுகள் பலவும் பதக்கக் குவிப்பில் அமெரிக்காவுக்கு சிம்ம சொப்பனமாக விளங்கி வருகின்றன. 
சோவியத் வீழ்ச்சிக்குப் பிறகு, கியூபா அரசாங்கம் பெரும் சவாலை எதிர் கொண்டது. போதாக்குறைக்கு அமெரிக்கா அந்த சமயம் தனது பொருளாதார நெருக்கடியை இறுக்கி பிடித்தது. அத்தகைய சூழ்நிலையிலும் ஒலிம்பிக்கில் தங்கம் வென்று சாதித்துக் காட்டினர் கியூபா வீரர்கள்.சோவியத் ஒன்றியம் வீழ்ச்சிக்குப் பிறகு, ஒலிம்பிக் ஏகபோக ஆதிக்கத்திற்கு ‘‘கடிவாளம் போட்டது மக்கள் சீனம்’’. கியூபா பாதையில் வடகொரியா, வியட்நாம் என கம்யூனிச நாடுகளுடன் வெனிசூலா, ஈக்வடார் போன்ற சோசலிச, முற்போக்கு நாடுகளின் உற்சாகமும் உத்வேகமும் சோமாலியா, உகாண்டா, ஜமைக்கா, கென்யா, பெருமுடா, பிஜூ போன்ற குட்டி தீவுகளும் ஒரு வேளை உணவுக்காக தவிக்கும் நாடுகளும் பதக்கம் வென்று சாதனை படைத்திருக்கின்றன. இந்த சாதனை அடுத்த ஒலிம்பிக்கில் மேலும் அதிகரிக்கும் என்பதில் எவ்வித ஐயமும் இல்லை.

தொகுப்பு : சி. ஸ்ரீராமுலு

