
இந்திய கிரிக்கெட் வீரர் நடராஜனுக்கு முழங்காலில் அறுவை சிகிச்சை.... 


நமது நிருபர்
ஏப்ரல் 28, 2021
4/28/2021 12:00:00 AM



சென்னை:
இந்திய அணியின் முன்னணி வேகப்பந்து வீச்சாளராக வளர்ந்து வருபவர் தமிழகத்தைச் சேர்ந்த டி.நடராஜன். இடது கை பந்து வீச்சாளரான இவர், கடந்த ஆண்டு ஐபிஎல் தொடரில் சிறப்பாக விளையாடியதன் மூலமாக, நெட் பவுலராக சென்று, அதன்பின் இந்திய அணிக்காக மூன்று வடிவிலான கிரிக்கெட்டிலும் அறிமுகமாகி முத்திரை படைத் தார்.
இங்கிலாந்து தொடரின்போது காயம் காரணமாக சில போட்டிகளில் விளையாடாத நடராஜன், கடைசி நேரத்தில் அணியில்  இணைந்தார். ஐபிஎல் தொடரில் சன்ரைசர்ஸ் ஹைதராபாத் அணிக்காக முதல் போட்டியில் விளையாடினார். அதன்பின் காயம் காரணமாக தொடர் முழுவதிலும் இருந்து வெளியேறினார்.இந்நிலையில், செவ்வாயன்று நடராஜன் தனது டுவிட்டர் பக்கத்தில், ‘‘நான் அறுவை சிகிச்சை செய்து கொண்டேன். மருத்துவக் குழு, அறுவை சிகிச்சை நிபுணர்கள், மருத்துவர்கள், செவிலியர்கள் மற்றும் ஊழியர்களுக்கு நன்றி. அதேபோல் காயத்தில் இருந்து விரைவாக மீண்டு வர வாழ்த்து தெரிவித்த பிசிசிஐ மற்றும் அனைவருக்கும் நன்றி’’ என முழங்கால் காயத்திற்கு அறுவை சிகிச்சை செய்து கொண்டதை தெரிவித்துள்ளார்.
