
“நிச்சயமாக கோப்பையை வெல்லுவோம்” – விவேக் சாகர் பிரசாத்  


நமது நிருபர்
நவம்பர் 20, 2021
11/20/2021 2:02:20 PM



இந்தியாவில் நடக்கும் உலகக்கோப்பை தொடர் என்பதால் மிகுந்த எதிர்பார்ப்பு நிலவுகிறது. நிச்சயமாக கோப்பையை வெல்லுவோம் என்று இந்திய ஜூனியர் ஹாக்கி அணியின் கேப்டன் விவேக் சாகர் பிரசாத் கூறியுள்ளார்.  
ஜூனியர் உலகக்கோப்பை ஹாக்கி தொடர், நவ.24 ஆம் தேதி இந்தியாவில் உள்ள புவனேஷ்வர் என்ற இடத்தில் நடைபெற உள்ளது. இந்த தொடரின் தொடக்க ஆட்டத்தில் இந்தியா, பிரான்ஸ் அணியை எதிர்கொள்ள உள்ளது.  
இந்திய ஜூனியர் ஹாக்கி அணியின் கேப்டனாக உள்ள விவேக் சாகர் பிரசாத், முதன்முறையாக 2017 ஆம் ஆண்டு சுல்தான் ஆப் ஜோஹோர் கோப்பை தொடரில் இந்திய ஜூனியர் ஹாக்கி அணியை வழிநடத்தினார். அந்த தொடரில் இந்திய அணி 3 ஆம் இடம் பிடித்து அசத்தியது. அவருடைய சிறந்த ஆட்டத்திறனை பாராட்டி அவருக்கு சிறந்த இளம் வீரருக்கான விருதும் வழங்கப்பட்டது.  
இதுகுறித்து அவர் கூறுகையில், 2018, 2019 ஆம் ஆண்டுகளில் இந்திய ஜூனியர் ஹாக்கி அணி சிறப்பாக செயல்பட்டது. ஒற்றுமையும் அணியில் இருக்கும் பிணைப்பும் தான் எங்கள் வெற்றிக்கான காரணம். ஆனால் 2020 ஆம் ஆண்டு கொரோனா பெருந்தொற்றின் காரணமாக மிகுந்த சிரமங்களை எதிர்கொண்டோம்.  
இந்திய அணி வீரர்கள் பயிற்சி பெற்று தயாராக இருக்கின்றனர். இந்தியாவில் நடக்கும் உலகக்கோப்பை தொடர் என்பதால், மிகுந்த எதிர்பார்ப்பு நிலவுகிறது. நிச்சயமாக கோப்பையை வெல்லுவோம் என்று கூறியுள்ளார். 
