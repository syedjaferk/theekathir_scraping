
ஃபிபா சிறந்த வீரர் விருதுக்கு  மெஸ்சி, ரொனால்டோ உட்பட 11 பேர் பரிந்துரை


நமது நிருபர்
நவம்பர் 23, 2021
11/23/2021 10:15:48 PM



லண்டன், நவ.24- இந்த ஆண்டின் ஃபிபாவின் சிறந்த கால்பந்து வீரர் விருதுக்கான பரிந்துரை பட்டியலில் லயோனல் மெஸ்சி, ராபர்ட் லெவாண்டோஸ்கி, நெய்மர், கரீம், கிரிஸ்டியானோ ரொனால்டோ உட்பட 11 வீரர்கள் இடம் பெற்றுள்ளன.
சர்வதேச கால்பந்து கழகத்தின் (ஃபிபா) சார்பில் ஆண்டுதோறும் சிறந்த வீரர்கள் தேர்வு செய்யப்பட்டு, அவர்களுக்கு விருதுகள் வழங்கப்பட்டு வருகின்றன. கடந்த 2020 ஆம் ஆண்டு ஃபிபாவின் சிறந்த வீரராக போலந்து நாட்டின் ராபர்ட் லெவாண்டோஸ்கி தேர்வு செய்யப்பட்டார். போலந்து நாட்டின் அணியிலும், பேயர்ன் முனிச் கிளப் அணியிலும் இடம் பெற்றுள்ள இவர், கடந்த ஆண்டு ஃபார்ர்ட் பொசிஷனில் மிரட்டலாக ஆடினார். கடந்த ஆண்டு ஃபிபாவின் சிறந்த வீரர்கள் பட்டியலில் பேர்ச்சுக்கல்லின் முன்னணி நட்சத்திரம் கிறிஸ்டியானோ ரொனால்டோ விருதுக்கான பட்டியலில் இரண்டாம் இடத்தையும், அர்ஜென்டினாவின் லயோனல் மெஸ்சி மூன்றாம் இடத்தையும் பிடித்தனர்.
இந்நிலையில், நடப்பு 2021 ஆம் ஆண்டுக்கான ஃபிபா சிறந்த வீரர் விருதுக்கான பட்டியலிலும், லெவாண்டோஸ்கி, ரொனால்டோ, மெஸ்சி உள்ளிட்ட 11 வீரர்களின் பெயர்கள் இடம்பெற்றுள்ளன. டிசம்பர் முதல் வாரத்தில் நடைபெற உள்ள ஃபிபாவின் நிர்வாகக்குழு கூட்டத்தில் இந்த பட்டியலில் இருந்து, இந்த ஆண்டிற்கான சிறந்த கால்பந்து வீரர் தேர்வு செய்யப்படுவார். மேலும், இந்த பட்டியலில் பிரான்சின் முன்னணி கால்பந்து வீரர்கள் கரீம் பென்சேமா, கைலியான் எம்பாப்பே, எகிப்து வீரர் மொகமத் சலாஹ் ஆகியோரும் இடம் பெற்றுள்ளனர். இப்பட்டியலில் இடம் பெற்றுள்ள வீரர்களில் மிகவும் இளைய வீரர் எம்பாப்பே தான், அவருக்கு வயது 22 ஆகும். மற்ற வீரர்கள் அனைவருமே 30 வயதிற்கு மேற்பட்டவர்கள் என்பது குறிப்பிடத்தக்கது. 
