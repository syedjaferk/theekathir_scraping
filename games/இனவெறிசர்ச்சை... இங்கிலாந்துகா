
இனவெறி சர்ச்சை...  இங்கிலாந்து கால்பந்து கேப்டன் ஹாரி கண்டனம்...


நமது நிருபர்
ஜூலை 13, 2021
7/13/2021 5:30:15 PM



லண்டன் 
 நடந்து முடிந்த யூரோ கால்பந்து கோப்பையை இத்தாலி அணி வென்றது. இங்கிலாந்து அணியை அதன் சொந்த மண்ணில் பெனால்டி முறையில் (3-2) இத்தாலி வீழ்த்தி 2-வது முறையாக பட்டம் வென்று அசத்தியது. 
இறுதி போட்டி பிரச்சனை இல்லாமல் நடைபெற்றாலும், போட்டி முடிந்த பின்பு இங்கிலாந்து ரசிகர்கள் மூலம் புதிய பிரச்சனை முளைத்தது. இங்கிலாந்து அணி 3 பெனால்டியை வாய்ப்புகளை வீணடித்தது. இந்த மூன்று பெனால்டிகளை மார்கஸ் ராஸ்போர்ட், ஜேடன் சாஞ்ஜோ, புகாயோ சகோ என்ற வீரர்கள் வீணடித்தனர். இம்மூன்று வீரர்களும் கறுப்பினத்தைச் சேர்ந்தவர்கள் என்பதால் கறுப்பினத்தால் தான் இங்கிலாந்து அணி தோல்வியை தழுவியது என இங்கிலாந்து ரசிகர்கள் இனவெறி சர்ச்சையை கிளப்பிவிட்டனர். 
இங்கிலாந்து ரசிகர்களின் இந்த கீழ்த்தரமான செயலால் அந்நாட்டு பிரதமர் போரிஸ் ஜான்சன், இங்கிலாந்து அணியின் மேலாளர் காரெத் சவுத்கேட் மற்றும் இங்கிலாந்து கால்பந்து சம்மேளனம் கடும் கண்டனத்தை தெரிவித்த நிலையில், இங்கிலாந்து அணியின் கால்பந்து கேப்டன் ஹாரி கேன் ரசிகர்களுக்கு கடும் கண்டனத்தை தெரிவித்துள்ளார். இதுகுறித்து தனது டுவிட்டர் பக்கத்தில் அவர் பதிவிட்டதாவது," மார்கஸ் ராஸ்போர்ட், ஜேடன் சாஞ்ஜோ, புகாயோ சகோ ஆகிய மூன்று வீரர்களும்  தொடர் முழுவதும் அற்புதமாக விளையாடினார்கள். குறிப்பாக எவ்வித சவாலையும் துணிச்சலாக எதிர்கொண்டனர். இவர்கள் மீது இனவெறி மீதான விமர்சனங்கள் தேவையில்லை. மாறாக நம்முடைய ஆதரவும், பக்கபலமும் தான். சமுக வலைத்தளங்களில் இவர்களை இழிவுபடுத்தினால் அவர்கள் இங்கிலாந்து ரசிகர்கள் அல்ல. அவ்வாறு இழிவுபடுத்துகிறவர்களும் எங்களுக்கு  தேவையில்லை" என பதிவிட்டுள்ளார்.   
