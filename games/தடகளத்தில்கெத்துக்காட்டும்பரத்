
தடகளத்தில் கெத்துக் காட்டும் பரத்


நமது நிருபர்
அக்டோபர் 3, 2021
10/3/2021 8:48:13 PM



“தடகள வீரர்களுக்கு வலிமை, வளையும் தன்மை, வேகம், உடல் ஒத்துழைப்பு ஆகிய தொடர்ச்சியாக செய்யக்கூடிய ஆற்றல் நான்கும் முக்கிய தேவையாகும். இவை ஒருங்கே அமையப் பெற்றால் வெற்றிகரமான தடகள வீரராக ஜொலிக்க முடியும். அப்படித்தான் தமிழ்நாட்டைச் சேர்ந்த இளம் வீரர் ஒருவர் ஜொலிக்க தொடங்கியிருக்கிறார்’’.
யார் இவர்?
சென்னை லயோலா கல்லூரியில் இளங்கலை வரலாறு படித்துக் கொண்டிருக்கும் அந்த இளைஞரின் சொந்த ஊர் விழுப்புரம். ஆரம்பத்தில் விளையாட்டாக தொடங்கிய ஓட்டம் இன்றைக்கு தேசத்திற்கு பெருமை தேடிக் கொடுத்திருக்கிறது. அண்மையில் கென்யாவில் நடைபெற்ற உலக ஜூனியர் தடகள சாம்பியன்ஷிப் போட்டியில்  இந்திய அணி 3வது இடம் பிடித்து வெண்கலப் பதக்கம் வென்று நாடு திரும்பியது. இரண்டு பெண்கள், 2 ஆண்கள் என நான்கு பேர் பங்கேற்ற இந்திய அணியில் இடம் பிடித்த வீரர்களில் தமிழ்நாட்டைச் சேர்ந்தவர் தான் ‘பரத் ஸ்ரீதர்’.
லாரி ஓட்டுநர் மகன்!
இவர் விழுப்புரம் மாவட்டத்தில் பிறந்தவர். இங்கு தடகளப் பயிற்சி எடுப்பதற்கு தேவையான கட்டமைப்பு வசதிகள் அறவே கிடையாது. என்றாலும், விளையாட்டில் சாதிக்க வேண்டும் என்கிற லட்சியமும் விளையாட்டுத் துறையில் தேசத்திற்கு பெருமை சேர்க்க வேண்டும் என்ற பெற்றோரின் ஊக்கமும் தான், பரத்தை தடகள நட்சத்திரமாக உருவாக்கியது. பள்ளியில் நடைபெற்ற விளையாட்டுப் போட்டியில் ஓடத் தொடங்கிய பரத்தின் திறமையை தடகள சங்கத்தின் மாவட்ட நிர்வாகிகள் அடையாளம் கண்டுபிடித்துள்ளனர். லாரி ஓட்டுநராக இருந்தாலும் பரத்தின் தந்தை ஸ்ரீதர், தனது மகனை சிறந்த விளையாட்டு வீரராக உருவாக்கியே தீரவேண்டும் என்பதில் விடாப்பிடியாக இருந்தார். ஓட்டப் பந்தயத்திற்கு தேவையான ஷூ முதல் அனைத்தையும் தனது சொந்த செலவில் வாங்கிக் கொடுத்தார். பள்ளி விளையாட்டு ஆசிரியரான கேரளாவின் ரெஜிஸ் தடகளப் பயிற்சி கொடுத்திருக்கிறார். ஆனாலும், முறையான பயிற்சி கிடைக்கவில்லை. அப்படி இருந்தும் மாநில அளவில் நடைபெற்ற போட்டியில் பங்கேற்று அபாரமாக ஆடி, தங்கம் வென்றதால் நேஷனல் போட்டிக்கு அனுப்பி வைத்துள்ளனர். 200 மீட்டர் மற்றும் 400 மீட்டர் ஓட்டங்களில் தொடர்ந்து இரண்டு வருடமாக தங்கம், வெள்ளி, வெண்கலப் பதக்கங்களை வென்று, சாதிக்க முடியும் என்கிற நம்பிக்கையை கொடுத்துள்ளது.
திருப்புமுனை!
பள்ளி இறுதிப் படிப்பை முடித்ததும் முறையான பயிற்சிக்கு தயாரான போது, கொரோனா வைரஸ் அவரது ஓட்டத்துக்கு சில மாதம் ‘பிரேக்’ கொடுத்தது. இதற்கிடையில், சென்னையைச் சேர்ந்த பயிற்சியாளர் புகழேந்தியின் அறிமுகம் கிடைக்கவே, அவரது வாழ்க்கையில் அது திருப்புமுனையாக அமைந்தது. விழுப்புரத்தில் இருந்து சென்னைக்கு வந்ததும் கொரோனா பொது முடக்கம். வேறுவழியின்றி பயிற்சியாளர் புகழேந்தியின் இல்லத்திலேயே தங்கி பயிற்சிகள் எடுத்துக் கொண்டார். கடந்த பிப்ரவரி மாதம் நடைபெற்ற 18 வயதிற்குட்பட்டோருக்கான‌ மாநிலம், தென் மண்டலம், நேஷனல் அளவிலான 400 மற்றும் 200 மீட்டர் ஓட்டப் பந்தயங்களில் பங்கேற்கும் வாய்ப்பு கிடைத்தது. அனைத்திலும் முதலிடம். நான்கு தங்கப் பதக்கங்களை குவித்த நிலையில், வைரஸ் பரவல் இரண்டாவது அலை வேகம் எடுக்க அவசர அவசரமாக சொந்த ஊர் திரும்பினார். சுமார் மூன்று மாத இடைவெளிக்குப் பிறகு மீண்டும் சென்னை திரும்பி பயிற்சியை தொடர்ந்தார். அதன்பிறகு, 20 வயதிற்குட்பட்டோருக்கான உலக ஜூனியர் சாம்பியன்ஷிப் போட்டிக்கான தேசிய பயிற்சி முகாமுக்கு தகுதி பெற்றார். பஞ்சாப் மாநிலத்தில் நடைபெற்ற பயிற்சி முகாமில் பங்கேற்றபோது, கணுக்காலில் பெரிய காயம் ஏற்பட்டு, நடக்கவே சிரமம் ஏற்பட்டது. 
உலகச் சாம்பியன்ஷிப் போட்டியும் நெருங்கி விட்டது. அந்த நேரத்தில் நடைபெற்ற ‘வேர்ல்ட்ட்ரையல்ஸ்’ (உலகக் கோப்பை தகுதி சுற்று) போட்டியில் 47.55 வினாடியில் ஓடி, புதிய சாதனையுடன் தங்கப் பதக்கம் வென்ற பரத், அவரது தேசிய சாதனையை அவரே முறியடித்து 4×400 மீட்டர் கலப்பு தொடர் ஓட்டத்திற்கான இந்திய அணிக்கு தேர்வானார். கென்யா தலைநகர் நைரோபியில் நடைபெற்ற உலக ஜூனியர் தடகள சாம்பியன்ஷிப் தொடரில் இந்திய வீரர்கள் வெண்கலப் பதக்கம் வென்றனர். இதில், தமிழ்நாட்டைச் சேர்ந்தவர் பரத் மட்டும்தான். 20 வயதிற்குட்பட்டோருக்கான பிரிவில், இந்தியா அளவில் இது 5-வது பதக்கம் என்றாலும் நம் தமிழ்நாட்டுக்கு இதுதான் முதல் பதக்கம். இளம் தடகள வீரர் பரத், தனது அனுபவங்களை நம்முடன் பகிர்ந்து கொண்டனர். எனக்கு கால்ல ஏற்பட்ட காயத்தால் வலி ஒரு பக்கம் இருந்தாலும், இறுதிப் போட்டி நடைபெற்றபோது, பயிற்சியாளர் என்ன நல்லா ஊக்கப்படுத்தினார். ‘‘நம்மல நம்பி இருக்கிற நாட்டுக்காகவும், நம்ம அணிக்கான வெற்றிக்காகவும் தான் நாம ஓடுகிறோம்’’ என்ற எண்ணம் மட்டும்தான் மனசுல இருந்தது. போட்டியை துவக்கி வைத்து ஓடிய எனது ஓட்டம் சிறப்பாக இருந்தது. இறுதியில் வெண்கலப் பதக்கம் வென்றோம்.
முதலமைச்சர் பாராட்டு!
என்னை நேரில் அழைத்து வாழ்த்திய முதலமைச்சர் மு.க.ஸ்டாலின், ஒரு லட்சம் ரூபாய் நிதி உதவி கொடுத்து உற்சாகப்படுத்திய தடகள சங்கத்தின் நிர்வாகிகள், எனது பெற்றோர், பயிற்சியாளர் புகழேந்தி உள்ளிட்ட அனைவருக்கும் நன்றியை தெரிவித்துக் கொள்கிறேன். 
தேவை உதவிகள்!
விளையாட்டில் சாதிக்க நினைக்கும் பலருக்கும் நிதி ஒரு பெரும் பிரச்சனையாகவே இருக்கிறது. விளம்பர நிறுவனங்களும், ஊடகங்களும் முழு ஆதரவும் ஒத்துழைப்பும் கொடுத்து ஊக்கப்படுத்த வேண்டும். விளையாட்டு வீரர்களின் சர்வதேச வெற்றிக்குப் பிறகு, ஒன்றிய அரசும், மாநில அரசும் விளையாட்டு மேம்பாட்டு ஆணையமும் நிதி உதவி கொடுப்பதைக் காட்டிலும், தொடக்கத்திலேயே எங்களைப் போன்றோரை அடையாளம் கண்டு சிறந்த பயிற்சியாளர்கள், சத்தான உணவுகள் வழங்க வேண்டும். அடுத்த ஆண்டு கொலம்பியாவில் நடைபெறும் ஜூனியர் உலக சாம்பியன்ஷிப் மற்றும் தென் கொரியாவில் நடைபெறவுள்ள ஆசிய விளையாட்டுப் போட்டிகளிலும் பங்கேற்று முதலிடம் பிடித்து ‘தங்கம்’ வெல்வதே அடுத்த இலக்கு. எனது கணுக்கால் காயம் தொல்லை கொடுத்து வருகிறது. அறுவை சிகிச்சைதான் நிரந்தரத் தீர்வு என்றும் மருத்துவர்கள் கூறிவிட்டனர். இந்த அறுவை சிகிச்சைக்கும், தொடர் பயிற்சிக்கும் அரசும், தனியார் விளம்பர நிறுவனங்களும் உதவி செய்தால் நாட்டிற்காக நிச்சயம் சாதிக்க முடியும் என்றும் நம்பிக்கை தெரிவித்தார். சிறுவயதில் குழந்தைகளுக்கு அளிக்கப்படும் பயிற்சிகள்தான் பிற்காலத்தில் அவர்களைச் சர்வதேச வீரர்களாக வலம் வரச் செய்ய உதவுகின்றன. எனவே, பரத் போன்றோரின் எதிர்காலமும் அதை நோக்கியே உள்ளது. 
- சி. ஸ்ரீராமுலு




 
