
பாராலிம்பிக் : 2 மணி நேரத்தில் 4 பதக்கம் வென்ற இந்தியா


நமது நிருபர்
ஆகஸ்ட் 30, 2021
8/30/2021 12:41:45 PM



டோக்கியோவில் நடைபெற்ற வரும் பாராலிம்பிக் போட்டியில்  2 மணி நேரத்தில் இந்தியா 4 பதக்கங்களை கைவசப்படுத்தி உள்ளது. 
ஜப்பான் தலைநகர் டோக்கியோவில் மாற்றுத்திறனாளிகளுக்கான 16வது பாராலிம்பிக் போட்டிகள் நடந்து வருகின்றன.  இதில், மகளிர் துப்பாக்கி சுடுதல் 10 மீட்டர் ஏர் ரைபிள் போட்டியில் இந்திய வீராங்கனை அவனி லெகாரா ( 19)  தங்கம் வென்றார்.
ராஜஸ்தானின் ஜெய்ப்பூர் நகரை சேர்ந்த இவர் போட்டியில் எஸ்எச் பிரிவில் 249.6 புள்ளிகள் பெற்று உலக சாதனையை சமன் செய்துள்ளார்.  இந்தியாவுக்கு முதல் தங்க பதக்கம் பெற்று தந்து அவனி லெகாரா வரலாறு படைத்து உள்ளார்.
இதேபோல் இன்று ஆண்களுக்கான எப்56 வட்டு எறிதலில் இறுதிப்போட்டியில் 24 வயதாகும் யோகேஷ் 44.38 மீட்டர் எறிந்து வெள்ளிப்பதக்கம் வென்றார்.
ஈட்டி எறிதல் போட்டியில் இந்திய வீரர் தேவேந்திர ஜஜாரியா வெள்ளி வென்றார். இது அவருக்கு பாராஒலிம்பிக் போட்டிகளில் மூன்றாவது பதக்கம் ஆகும்.  இன்று அவர் வீசிய அதிகபட்ச தூரம். 64.35 மீட்டர். இப்போது அவருக்கு 40 வயதாகிறது. ஏதென்ஸ் பாரா ஒலிம்பிக் போட்டியில் முதல் முறையாக தங்கப் பதக்கம் வென்றபோது அவருக்கு வயது 23. அதன் பிறகு 12 ஆண்டுகள் கழித்து 2016 ரியோ ஒலிம்பிக்கில் மீண்டும் தங்கப் பதக்கம் வென்றார்.
பாரா ஒலிம்பிக் போட்டியில் ஆண்களுக்கான எப்46 ஈட்டி எறிதல் பிரிவில் இந்தியாவைச் சேர்ந்த சுந்தர் சிங் வெண்கல பதக்கம் வென்றுள்ளார் ஒரு இந்நிலையில் இன்று டோக்கியோ பாரா ஒலிம்பிக்கில் போட்டியில் இந்தியா ஒரு தங்கம், இரண்டு வெள்ளி, ஒரு வெண்கலம் என இரண்டே மணிநேரத்தில் நான்கு பதக்கங்களை சாதனை படைத்துள்ளது. 
 
