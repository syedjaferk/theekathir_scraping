
இதயங்களை வென்ற பவினா... 


நமது நிருபர்
ஆகஸ்ட் 30, 2021
8/30/2021 12:00:00 AM



“நான் என்னை ஒருபோதும் ஊனமுற்றவராக கருதவில்லை. என்னால் எதையும் செய்ய முடியும் என்று எப்போதும் நம்புகிறேன்’’ என்று சொன்னது மட்டுமல்லாமல் அதை நிரூபித்தும் காட்டினார் 34 வயதாகும் பாவினா படேல்.
குக்கிராமத்தில் இருந்து...
பாராலிம்பிக் டேபிள் டென்னிஸ் விளையாட்டில் முதல் பதக்கம் வென்று சரித்திரத்தம் படைத்திருக்கும் பாவினா படேல் பிறந்து வளர்ந்தது குஜராத் மாநிலத்தின் சுந்தியா எனும் ஒரு குக்கிராமம்.குழந்தை பருவத்தில் போலியா நோய் தாக்கியுள்ளது.  ஆனாலும் இது 12 வயதில் தான் முழுமையாக கண்டறியப்பட்டுள்ளது. இதனால் இவருடைய இரண்டு கால்களும் செயலிழந்தது. அப்போது முதல் சக்கர நாற்காலியை பயன்படுத்த தொடங்கியுள்ளார். இந்த நிலையிலும் படிப்பையும் தொடர்ந்து, ஐடிஐ வரை படித்திருக்கிறார்.
இயலாதது ஏதுமில்லை!
உடல் ஊனம் ஒரு பிரச்சனையே இல்லை என்ற மன அழுத்தத்தில் இருந்து விடுபட்டார். இயலாமை என்பது எப்போதும் முட்டாள்தனமானது என்பதை உணர்ந்து தன்னுடைய உடற்தகுதிக்காக டேபிள் டென்னிஸ் விளையாட தொடங்கியுள்ளார். அதன்பின்னர் அந்த விளையாட்டின் மீது இவருக்கு மிகுந்த ஆர்வம் ஏற்பட்டுள்ளது. முழு கவனத்தையும் இதன் மீது செலுத்தினார்.
தீவிரமாக பயிற்சி மேற்கொண்டார். அவருடைய பயிற்சி மற்றும் விளையாட்டிற்கு மற்ற வீராங்கனைகள் எதிர்கொண்ட சவால்களையும் நிதி நெருக்கடிகளையும் சந்தித்தார். அப்போது அகமதாபாத் பகுதியில் இருந்த பார்வையற்றோர் சங்கம் இவருக்கு நிதியுதவி அளித்தது.சக்கர நாற்காலியில் உட்கார்ந்து டேபிள் டென்னிஸ் பயிற்சியை தொடங்கிய மூன்றாவது ஆண்டில் பெங்களூருவில் நடைபெற்ற தேசிய பாரா சாம்பியன்ஷிப்பில் இவர் பட்டம் வென்றார். அதன்பின்னர் இவருடைய வாழ்க்கையில் டேபிள் டென்னிஸ் ஒரு முக்கிய அங்கமாக மாறியது. அதையே தொழில்முறை விளையாட்டாகவும் மாற்றினார்.
சாதனையும்-சவாலும்!
அதன்பின்னர் 2011 ஆம் ஆண்டு தாய்லாந்தில் நடைபெற்ற சர்வதேச பாரா டேபிள் டென்னிஸ் சாம்பியன்ஷிப் போட்டியில் வெள்ளிப் பதக்கம் வென்று அசத்தினார். அத்துடன் உலக தரவரிசையில் 2 ஆவது இடத்தையும் பிடித்தார். 
இதைத் தொடர்ந்து தற்போது வரை 28 சர்வதேச பாரா டேபிள் டென்னிஸ் போட்டிகளில் பங்கேற்றுள்ள பாவினா படேல் 5 தங்கம், 13 வெள்ளி, 8 வெண்கலம் என 26 பதக்கங்களை வென்று குவித்துள்ளார். இத்தனை பதக்கங்கள் வென்று இருந்தாலும் ஒலிம்பிக் பதக்கம் வெல்ல வேண்டும் என அவருக்கு நீண்ட நாள் கனவு இருந்தது.தன்னுடைய கனவை நோக்கி பயணம் மேற்கொண்டார். அதற்கு ஏற்ப 2016 ஆம் ஆண்டு ரியோ பாராலிம்பிக் டேபிள் டென்னிஸ் போட்டிகளுக்கு இவர் தகுதி பெறும் வாய்ப்பு இருந்தும் பாரா டேபிள் டென்னிஸ் சங்கத்தின் பிரச்சனை காரணமாக தகுதி பெற முடியாமல் போனது. இந்தச் சூழலில் டோக்கியோவில் அந்த கனவை நிச்சயம் எட்ட வேண்டும் என நினைத்தார். அதற்காக தீவிர பயிற்சியும் மேற்கொண்டார். 
2020 ஆம் ஆண்டு டோக்கியோ பாராலிம்பிக் போட்டியில் கலந்து கொள்ளும் வாய்ப்பு கிடைத்தது. வலிமை, தைரியம், தன்னம்பிக்கையுடன் ஒலிம்பிக் களத்தில் இறங்கினார். உலக சாம்பியன்களை வெற்றிக் கொண்டு இறுதிப் போட்டியில் வெள்ளிப் பதக்கத்தை வென்றுள்ளார். மேலும் அவரது தந்தை ஹஸ்முக்பாய், கணவர் நகுல் படேல், பயிற்சியாளர் லலன் தோஷி, தாய், அனைத்து வகையிலும் உதவி செய்த நண்பர்கள் உள்ளிட்ட அனைவருக்கும் தனது நன்றியை தெரிவித்துக் கொண்டார்.
பாராட்டு...
டோக்கியோ பாராலிம்பிக் போட்டிகளில் பாவினாவின் ‘‘அபாரமான சாதனைக்காக’’ இந்திய குடியரசுத் தலைவர் ராம்நாத் கோவிந்த், பிரதமர் நரேந்திர மோடி, விளையாட்டு வீரர்கள், நட்சத்திரங்கள், திரைத்துறையினர் உள்ளிட்ட பலரும் வாழ்த்து தெரிவித்து வருகின்றனர்.பாராலிம்பிக் வரலாற்றில் 2016 ஆம் ஆண்டு குண்டு எறிதலில் தீபா மாலிக் பதக்கம் வென்றார். அதன் பிறகு பெண்கள் பிரிவில் தனிநபராக பதக்கம் வென்ற இரண்டாவது வீராங்கனை பாவினா.
சிறு வயதிலிருந்தே சக்கர நாற்காலியுடன் பயணித்து டேபிள் டென்னிஸ் விளையாட தொடங்கி தற்போது ஒலிம்பிக் வரை சென்று தேசிய விளையாட்டு தினத்தில் படைத்திருக்கும் சாதனை உலகம் முழுவதும் உள்ள பில்லியன் மக்களுக்கும் உத்வேகம் கொடுத்திருக்கிறது.
தேசிய விளையாட்டுத் தினத்தில்...
அதுவும், ஹாக்கி விளையாட்டு உலகில் உலகக்கோப்பை தொடரில் கோல் மழை பொழிந்து 32 கோல்கள் அடித்து சரித்திரம் படைத்து, மூன்று முறை நாட்டிற்கு கோப்பையை வென்று கொடுத்தவரும், ஹிட்லரே அசந்து ‘சல்யூட்’ அடித்து, நீங்கள் ஜெர்மனிக்கு வந்து விடுங்கள் உங்களுக்கு உயர்ந்த பதவி கொடுக்கிறேன் என்றபோது, ‘‘தாய் நாட்டிற்காக விளையாடி வரும் நான், ‘இந்தியன்’; ஒருபோதும் விலைப் போக மாட்டேன்’’ என்று நாட்டுக்குப் பெருமை தேடித் தந்தவரும், பந்தை கடத்திச் சென்று கோல் அடிப்பதில் ‘மந்திரவாதி’, ‘காட்ஃபாதர்’ (ஹாக்கியின் கடவுள்) என்றெல்லாம் வர்ணிக்கப்பட்ட இந்திய ஆக்கி அணியின் மேஜர் தயான் சந்த் 115 ஆண்டுகளுக்கு முன்பு இதே நாளில் (ஆகஸ்ட் 29) பிறந்தார். அந்த பிதாமகனின் பிறந்த நாளை ஒவ்வொரு ஆண்டும் ‘‘தேசிய விளையாட்டு தினமாக’’ நாடே கொண்டாடி வருகிறது. அந்த தினத்தில் பாவினா படேல் பதக்கம் வென்று புதிய வரலாறு படைத்தது; நூறு கோடி இந்தியர்களுக்கும் இரட்டிப்பு மகிழ்ச்சியாகும்.

சி. ஸ்ரீராமுலு

