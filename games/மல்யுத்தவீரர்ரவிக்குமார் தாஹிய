
மல்யுத்த வீரர் ரவிக்குமார் தாஹியாவுக்கு ரூ. 4 கோடி பரிசும் , அரசுப்பணியும் : ஹரியானா முதல்வர் அறிவிப்பு 


நமது நிருபர்
ஆகஸ்ட் 6, 2021
8/6/2021 4:08:16 PM



சண்டிகர் : டோக்கியோ ஒலிம்பிக்கில் ஹரியானாவைச் சேர்ந்த மல்யுத்த வீரர் ரவிக்குமார் தாஹியா வெள்ளிப் பதக்கம் வென்றார். அவருக்கு ரூ. 4 கோடி ரொக்கமும் கூடிய பரிசுகள் வழங்குவதாக அம்மாநில முதல்வர் மனோகர் லால் கட்டார் அறிவித்துள்ளார்.
ரவிக்குமார் தாஹியா , 57 கிலோ ப்ரீ ஸ்டைல் மல்யுத்தத்தில் ரஷ்யாவைச் சேர்ந்த உலக சாம்பியன் ஜவுரிடம் 4க்கு 7 என்ற கணக்கில் தோல்வியைத் தழுவினார். இருப்பினும் , அரையிறுதி சுற்றில் முன்னேறி இறுதிச் சுற்றுக்குச் சென்றதால் அவர் வெள்ளிப் பதக்கத்தைக் கைப்பற்றி நாட்டுக்குப் பெருமை சேர்த்துள்ளார். ரவிக்குமாருக்கு ஜனாதிபதி ராம்நாத் கோவிந்த் , பிரதமர் மோடி மற்றும் பல்வேறு அரசியல் தலைவர்களும், விளையாட்டு பிரபலங்களும் வாழ்த்து தெரிவித்துள்ளனர். இவரின் வெற்றியைப் பாராட்டி ஹரியானா முதல்வர் மனோகர் லால் கட்டார் ரூ. 4 கோடி பரிசுத்தொகையும் , கிளாஸ் 1 அரசு வேலையும் வழங்குவதாக அறிவித்துள்ளார். மேலும் , ரவிக்குமாரின் சொந்த ஊரான அரியானா மாநிலம் ,சோனிபேட் மாவட்டத்தில் உள்ள நாரி கிராமத்தில் நவீனத் தொழில்நுட்பத்தில் உலகத்தரம் வாய்ந்த மல்யுத்த உள்விளையாட்டு அரங்கம் கட்டப்படும் என்றும் முதல்வர் மனோகர் லால் கட்டார் அறிவித்துள்ளார்.  
