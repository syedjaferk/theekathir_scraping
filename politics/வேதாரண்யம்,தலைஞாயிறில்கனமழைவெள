
வேதாரண்யம், தலைஞாயிறில் கனமழை வெள்ளத்தில் மூழ்கி பயிர்கள் தேசம்


நமது நிருபர்
நவம்பர் 10, 2021
11/10/2021 11:00:56 AM



வேதாரண்யம், நவ.10 - நாகை மாவட்டம் வேதாரண்யம் கோடியக்கரை, அகஸ்தியம்பள்ளி, கரியாப்பட்டினம், மருதூர், வாய்மேடு, வண்டுவஞ்சேரி, அண்ணாபேட்டை, வடமழை, மணக்காடு, பிராந்தியங்கரை மற்றும் சுற்று வட்டார பகுதிகளில் கனமழை பெய்து வருகிறது. இதனால் சாலைகளில் மழை வெள்ளம் பெருக்கெடுத்து ஓடுகிறது. வேதாரண்யம் தாலுகாவில் 10 ஆயிரம் ஏக்கர் சம்பா நெற்பயிர்கள் நீரில் மூழ்கும் அபாயம் ஏற்பட்டுள்ளது. வேதாரண்யத்தில் 2020-21 ஆண்டுக்கான பயிர் இன்சூரன்ஸ் வழங்காத நிலையில், தற்போது சம்பா நெற்பயிர்கள் தண்ணீருக்குள் மூழ்கி இருப்பதால் விவசாயிகள் மிகுந்த மனவேதனையில் உள்ளனர். அகஸ்தியன்பள்ளியில் உப்பு ஏற்றுமதி முழுவதும் பாதிக்கப்பட்டுள்ளது. மழையால் பெரும்பாலான கடைகள் திறக்கப்படவில்லை. பத்து மணி நேரத்திற்கு மேலாக பெய்த மழையின் காரணமாக பொதுமக்களின் இயல்பு வாழ்க்கை பாதிக்கப்பட்டுள்ளது.  இதேபோல் தலைஞாயிறு ஒன்றியத்திற்குட்பட்ட தலைஞாயிறு, ஓரடியம்புலம், மணக்குடி. நீர்முளை உம்பளச்சேரி, ஆய்மூர், வெள்ளப்பள்ளம், கோவில்பத்து பகுதிகளில் கனமழை மற்றும் சாலை போக்குவரத்து இடையூறு ஏற்பட்டுள்ளது.
