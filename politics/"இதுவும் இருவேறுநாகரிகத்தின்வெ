
"இதுவும் இரு வேறு நாகரிகத்தின் வெளிப்பாடு தான்"- சு.வெங்கடேசன் எம்.பி 


நமது நிருபர்
செப்டம்பர் 10, 2021
9/10/2021 1:40:36 PM



மதுரை : கீழடியில் , இந்தியத் தொல்லியல் ஆய்வு நிறுவனம் நடத்திய ஆய்வில் கிடைத்த பதினோரு  முத்திரை நாணயத்தின் ஆய்வு முடிவை ஒன்றிய அரசு இதுவரை வெளியிடவில்லை என்று சு.வெங்கடேசன் எம்.பி தெரிவித்துள்ளார்.
தமிழகத்தில் , தொல்லியல் மற்றும் வரலாற்று முக்கியத்துவம் வாய்ந்த இடங்களில் விரிவான தொல்லியல் ஆய்வுகள் மற்றும் அகழாய்வுகள் நடைபெற்று வருகின்றன.இதன் அடிப்படையில் , சிவகங்கை மாவட்டம் கீழடி , அதனைச் சுற்றியுள்ள மணலூர் , அகரம் , கொந்தகை , தூத்துக்குடி , கொற்கை , ஈரோடு, கிருஷ்ணகிரி , கங்கை கொண்ட சோழபுரம் உள்ளிட்ட  இடங்களில் முறையான மற்றும் விரிவான தொல்லியல் கள ஆய்வுகள் நடைபெற்று வருகின்றது . மேலும், இந்த இடங்களில் மேற்கொண்ட அகழாய்வில்  நாணயங்கள் , சுடுமண் உருவங்கள் , இரும்பு பொருட்கள் , சங்கு வளையல்கள் , தமிழி எழுத்துப்பொறிப்பு கொண்ட பானை ஓடுகள் உள்ளிட்ட பல்வேறு சங்ககால பொருட்களைக் கண்டெடுத்தனர். 
இந்நிலையில், இந்த பகுதிகளில் , ஏ.எஸ்.ஐ மேற்கொண்ட அகழாய்வில் கிடைத்த 11 முத்திரை நாணயத்தின் ஆய்வு முடிவுகளை இன்றுவரை ஒன்றிய அரசு வெளியிடவில்லை என்று மார்க்சிஸ்ட் கம்யூனிஸ்ட் கட்சியின் மதுரை நாடாளுமன்ற உறுப்பினர் சு.வெங்கடேசன் தெரிவித்துள்ளார் .
ஆனால், கடந்த ஆண்டு ஆய்வில் கிடைத்த ஒரு முத்திரை நாணயத்தினை பற்றிய ஆய்வு முடிவைத் தமிழக அரசு கம்பீரத்துடன் அறிவித்தது என்று கூறினார். மேலும் ,  ஒன்றிய அரசின் இந்த செயல் , இரு வேறு நாகரிகத்தின் வெளிப்பாட்டைக் காட்டுகிறது என்றும் தனது டிவிட்டர் பக்கத்தில் தெரிவித்துள்ளார்.
