
கிளாஸ்கோ மாநாடு இந்தியாவுக்கு கிடைக்கப் போவது என்ன?


நமது நிருபர்
நவம்பர் 3, 2021
11/3/2021 11:09:45 PM



புதுதில்லி, நவ. 3 - 13 மாநிலங்கள், ஒரு யூனியன் பிரதேசத்திற்கு உட்பட்ட 29 சட்டப்பேரவைத் தொகுதிகள் மற்றும் 3 மக்களவைத் தொகுதிகளுக்கு கடந்த அக்டோபர் 30 அன்று இடைத்தேர்தல் நடைபெற்ற நிலையில், செவ்வாயன்று வாக்கு எண்ணிக்கை நடந்தது.  இதில், தற்போது ஆட்சியிலிருக்கும் மாநிலங்களில் கூட பாஜக தோல்வியைச் சந்தித்துள்ளது. காங்கிரஸ் மற்றும் மாநிலக் கட்சிகள் அதிகமான இடங்களை கைப்பற்றியுள்ளன. பாஜக ஆட்சி நடக்கும் இமாசல பிரதேசத்தில், அக்கட்சிக்கு பலத்த அடியை மக்கள் கொடுத்துள்ளனர். இங்கு இடைத்தேர்தல் நடைபெற்ற பதேபூா், அா்கி, ஜுப்பல்-கோட்காய் ஆகிய 3 தொகுதிகளிலும் பாஜக படுதோல்வி அடைந்துள்ளது. குறிப்பாக, கோட்காய் தொகுதியில், காங்கிரஸ் வேட்பாளர் 29 ஆயிரத்து 955 வாக்குகளும், சுயேச்சை வேட்பாளர் ஒருவர் 23 ஆயிரத்து 662 வாக்குகளும் பெற்ற நிலையில், பாஜக வேட்பாளர் ரோகித் தாக்குா் வெறும் 2644 வாக்குகளுடன் மூன்றாவது இடத்திற்கு தூக்கியடிக்கப்பட்டுள்ளார். டெபாசிட் தொகையையும் பறிகொடுத்துள்ளார்.
இமாச்சலப் பிரதேசத்தின் மண்டி மக்களவைத் தொகுதியில் காங்கிரஸ் சார்பில் முன்னாள் முதல்வா் வீரபத்திர சிங்கின் மனைவி பிரதிபா சிங்கும், பாஜக சார்பில் கார்கில் போரின் கதாநாயகனாக பாராட்டப்படும் பிரிகேடியா் குஷால் தாக்கூரும் போட்டியிட்ட நிலையில், பிரதிபா சிங் வெற்றி பெற்றார்.  மறைந்த ராம் ஸ்வரூப் ஷர்மா இரண்டு முறை மோடி அலையால் மண்டி தொகுதியில் வென்றார். 2019-இல் நடந்த நாடாளுமன்றத் தேர்தலில் 4 லட்சத்திற்கும் அதிகமான வாக்குகள் வித்தியாசத்தில் அவர் வெற்றி பெற்றார். ஆனால் இப்போது அந்த தொகுதியை பாஜக பறிகொடுத்துள்ளது. பாஜக ஆளும் மற்றொரு மாநிலமான கர்நாடகத்தில் சிந்தகி, ஹனகல் ஆகிய 2 தொகுதிகளுக்கு இடைத்தேர்தல் நடைபெற்ற நிலையில், ஒரு தொகுதியில் மட்டும் பாஜக வென்றுள்ளது. முதல்வர் பசவராஜ் பொம்மையின் சொந்த ஊரை உள்ளடக்கிய ஹனகல் தொகுதியை காங்கிரசிடம் பாஜக பறிகொடுத்துள்ளது. 
பாஜக கூட்டணி ஆட்சி நடக்கும் ஹரியானா மாநிலம் ஏல்னாபாத் தொகுதி இடைத்தோ்தலிலும் பாஜக தோல்வியைச் சந்தித்துள்ளது. இங்கு பாஜக வேட்பாளா் கோவிந்த் காண்டாவை 6,739 வாக்குகள் வித்தியாசத்தில் இந்திய தேசிய லோக் தள் கட்சி வேட்பாளா் அபய் சிங் சவுதாலா தோற்கடித்துள்ளார். அபய் சிங் சவுதாலா ஹரியானா முன்னாள் முதல்வா் ஓம் பிரகாஷ் சவுதாலாவின் மகன் ஆவார்.  மகாராஷ்டிராவில் இடைத்தேர்தல் நடைபெற்ற டெக்ளூர் (தனி) தொகுதியில் சுமார் 50 ஆயிரம் வாக்குகள் வித்தியாசத்தில் பாஜக தோற்றுப் போயிருக்கிறது. தாத்ரா நாகர் - ஹவேலி மக்களவைத் தொகுதியிலும் பாஜக தோற்றுள்ளது. இவற்றில் முறையே காங்கிரஸ், சிவசேனா கட்சிகள் வெற்றி பெற்றுள்ளன. டெக்ளூர் ஏற்கெனவே பாஜக வசம் இருந்தது ஆகும். பாஜக, தொடர்ச்சியாக ஆட்சிக் கவிழ்ப்பை அரங்கேற்ற முயற்சிக்கும் ராஜஸ்தானில் இடைத்தேர்தல் நடைபெற்ற தரியவாட், வல்லப்நகா் ஆகிய 2 தொகுதிகளிலுமே பாஜக படுதோல்வி அடைந்துள்ளது. இதில், தரியவாட் பாஜக கைவசம் இருந்த தொகுதி என்பது குறிப்பிடத்தக்கது.
பாஜக படுதோல்வி அடைந்த மற்றொரு முக்கியமான மாநிலம் மேற்கு வங்கம் ஆகும். இங்கு இடைத்தேர்தல் நடைபெற்ற 4 தொகுதிகளிலும் பாஜக தோற்றுப் போனது. 3 தொகுதிகளில் ஆளும் திரிணாமுல் காங்கிரசுக்கும் பாஜக-வுக்கும் இடையிலான வாக்கு வித்தியாசம் 1 லட்சத்திற்கும் அதிகமாக உள்ளது. பாஜக வேட்பாளர்களால் அதிகபட்சம் 20 ஆயிரம் வாக்குகளை மட்டுமே பெற முடிந்துள்ளது. பாஜக வசமிருந்த தின்ஹாடா தொகுதியில் 1 லட்சத்து 63 ஆயிரத்து 5 வாக்குகள் வித்தியாசத்தில் திரிணாமுல் வெற்றி பெற்றுள்ளது. பாஜக மூத்த தலைவர் சிவராஜ் சிங் சவுகான் முதல்வராக இருக்கும் மத்தியப் பிரதேச மாநிலத்தில், 3 தொகுதிகளில் இடைத்தேர்தல் நடைபெற்றது. இவை அனைத்திலுமே பாஜக வேட்பாளர்கள் வெற்றி பெற்றிருந்தாலும், மிகுந்த இழுபறிக்கு இடையிலேயே இங்கு வெற்றி கிடைத்துள்ளது. சில ஆயிரம் வாக்குகளே வெற்றி வித்தியாசமாக இருந்துள்ளது. காண்ட்வா மக்களவைத் தொகுதியையும், காங்கிரஸ் கட்சியிடம் இருந்த இரண்டு சட்டமன்றத் தொகுதிகளை பாஜக கைப்பற்றியுள்ளது. மறுபுறம், பாஜகவிடம் இருந்த ராய்கோன் (Raigon) தொகுதியை காங்கிரஸ் கைப்பற்றியுள்ளது. இந்த தொகுதி 31 ஆண்டுகளாக பாஜக-விடம் இருந்தது குறிப்பிடத்தக்கது.
வடகிழக்கு மாநிலமான அசாமிலும் பாஜக-வும் அதன் கூட்டணி கட்சிகளும் குறிப்பிடத்தக்க வெற்றியைப் பதிவு செய்துள்ளன. அசாமில் தேர்தல் நடைபெற்ற 5 தொகுதிகளையும் பாஜக கூட்டணி கைப்பற்றியுள்ளது. 3 தொகுதிகளில் பாஜகவும், 2 தொகுதிகளில் அதன் கூட்டணி கட்சியான ஐக்கிய மக்கள் லிபரல் கட்சியும் (யுபிபிஎல்) வெற்றி பெற்றுள்ளன. தெலுங்கானா மாநிலம் ஹூசாராபாத் தொகுதியில் நடைபெற்ற இடைத்தோ்தலில் எதிர்பாராத வெற்றியை பாஜக பெற்றுள்ளது. இங்கு தெலுங்கானா ராஷ்டிரிய சமிதியிலிருந்து வெளியேறி வந்த மூத்த தலைவரும், முன்னாள் அமைச்சருமான எட்டலா ராஜேந்தரை, தனது வேட்பாளராக நிறுத்தி, பணத்தை தண்ணீராகச் செலவழித்து பாஜக வென்றுள்ளது. ஆளும் தெலுங்கானா ராஷ்டிரிய சமிதி வேட்பாளர் 23 ஆயிரத்து 855 வாக்குகள் வித்தியாசத்தில் தோற்றுப் போயிருக்கிறார். தெலுங்கானாவில் பாஜக தொடர்ச்சியான வளர்ச்சியைப் பெற்று வருகிறது. 2018-ஆம் ஆண்டு நடைபெற்ற ‘துப்பாக்’ சட்டமன்றத் தொகுதி இடைத்தேர்தலில் வெற்றிபெற்ற பாஜக, கடந்த 2020 டிசம்பரில் நடைபெற்ற ஹைதராபாத் மாநகராட்சி தேர்தலிலும் கணிசமான இடங்களைப் பிடித்தது. 
ஆந்திராவின் பத்வேலு தொகுதி இடைத்தோ்தலில், முக்கிய எதிர்க்கட்சியான தெலுங்குதேசம் போட்டியிடாத நிலையில், ஒய்எஸ்ஆா் காங்கிரஸ் கடந்த தேர்தலை விட 2 மடங்கு வாக்குகளை அதிகம் பெற்று வெற்றிபெற்றுள்ளது.  பீகார் மாநிலத்தில் தாராபூா், குஷேஷ்வா்ஸ்தான் ஆகிய 2 தொகுதிகளையும் ஆளும் ஐக்கிய ஜனதா தளம் தக்கவைத்துக் கொண்டுள்ளது. மேகாலயா மாநிலத்தில் இடைத்தேர்தல் நடைபெற்ற ராஜாபாலா, மாவ்ரிங்நெங், மாப்லாங் ஆகிய 3 தொகுதிகளிலும் பாஜக கூட்டணியிலுள்ள ஐக்கிய ஜனநாயக கட்சி வெற்றி பெற்றுள்ளது.  மிசோரத்தில் உள்ள துய்ரியல் தொகுதியில் நடைபெற்ற இடைத்தோ்தலில் மிசோரம் தேசிய முன்னணி வெற்றி பெற்றுள்ளது.
தேர்தல் நடைபெற்ற 29 சட்டப்பேரவைத் தொகுதிகளில் 15 தொகுதிகள் ஏற்கெனவே பாஜக வென்ற தொகுதிகள் ஆகும். 9 இடங்களில் காங்கிரஸ் வெற்றி பெற்றிருந்தது. எஞ்சிய இடங்கள் மாநிலக் கட்சிகளின் வசமிருந்தவை ஆகும். இந்நிலையில், இடைத்தேர்தலில் தன் கைவசம் இருந்த பல தொகுதிகளை பாஜக பறிகொடுத்துள்ளது.  உத்தரப் பிரதேசம், உத்தரகண்ட், கோவா, பஞ்சாப் உள்ளிட்ட 5 மாநிலங்களில் விரைவில் சட்டப் பேரவைத்தேர்தல் நடைபெற உள்ள நிலையில் 13 மாநில இடைத் தேர்தல் முடிவுகள் பாஜக-வை அதிர்ச்சியில் ஆழ்த்தியுள்ளது.
தொகுதி                  வெற்றி        தோல்வி      வித்தியாசம்
மேற்குவங்கம் 
தின்ஹட்டா       திரிணாமுல்        பாஜக        1,64,089
கோசபா              திரிணாமுல்       பாஜக        1,64,089
கர்தாஹா           திரிணாமுல்        பாஜக        93,832
சாந்திபூர்             திரிணாமுல்       பாஜக        64,675
ராஜஸ்தான்
தரிவாத்             காங்கிரஸ்       பாஜக        23,404
வல்லபநகர்      காங்கிரஸ்       பாஜக        44,100
 
மத்திய பிரதேசம்
ஜோபாட்               பாஜக              காங்கிரஸ்    6,104
பிரித்விபூர்          பாஜக              காங்கிரஸ்    13,507
ராய்கான்         காங்கிரஸ்         பாஜக        12,265
மகாராஷ்டிரா
டெக்லூர்              காங்கிரஸ்       பாஜக        41,933
கர்நாடகா
ஹனகல்            காங்கிரஸ்       பாஜக           7,373
சிந்துகி               பாஜக            காங்கிரஸ்      31,185
தெலுங்கானா
ஹூசுராபாத்       பாஜக        டிஆர்எஸ்        24,068
“மக்களின் கோபமே பாஜகவின் தோல்விக்கு காரணம்!”
இடைத்தேர்தலில் பாஜக அடைந்துள்ள தோல்வி, அக்கட்சி மீது நாடு முழுவதும் மக்கள் கொண்டுள்ள கோபத்தையே எதிரொலிப்பதாக காங்கிரஸ் தலைவர்கள் கூறியுள்ளனர். “பிரதமர் நரேந்திர மோடி தனது ஆணவத்தை விட்டுவிட்டு மூன்று வேளாண் சட்டங்களையும் ரத்து செய்ய  வேண்டிய நேரம் வந்து விட்டது. பெட்ரோல் மற்றும் டீசலை  அதிக விலைக்கு விற்று பொதுமக்களிடம் இருந்து கொள்ளையடிப்பதை ஒன்றிய அரசு நிறுத்திக் கொள்ள வேண்டும். மக்களின் வலியை அலட்சியம் செய்யக் கூடாது” என்று காங்கிரஸ் தலைமை செய்தித் தொடர்பாளர் ரன்தீப் சிங் சுர்ஜேவாலா டுவிட்டரில் கருத்துப் பதிவிட்டுள்ளார். “ஒன்றிய பாஜக அரசின் செயல்பாடுகளால் மக்கள் வருத்தப்படுகிறார்கள். இதைதான் தேர்தல் முடிவு காட்டுகிறது. மேற்கு வங்கத்தில் பாஜகவின் கதை முடிந்து  விட்டது. நாங்கள் கடுமையாக போராடினோம். இடைத்தேர்தல் முடிவு எதிர்பார்க்கப்பட்டது போலவே அமைந்துள்ளது. தேர்தலுக்குப் பிந்தைய வன்முறைகள் எதுவும் இருக்கக்கூடாது என்று எங்கள் கட்சி அறிவுறுத்தியது. எதுவும் நடக்காது” என்று திரிணாமுல் காங்கிரஸ் எம்.பி. சவுகதா ராய் தெரிவித்துள்ளார். “காங்கிரஸ் கட்சியின் ஒவ்வொரு வெற்றியும் எங்கள் கட்சி தொண்டரின் வெற்றி!” என்று கூறியுள்ள காங்கிரஸ் தலைவர் ராகுல் காந்தி, “வெறுப்பு பிரச்சாரத்தை எதிர்த்துப் போராடுங்கள். யாருக்கும் அஞ்ச வேண்டாம்!” என்றும் தொண்டர்களுக்கு அறைகூவல் விடுத்துள்ளார்.
