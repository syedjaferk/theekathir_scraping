
மின்சார சட்டத்திருத்த மசோதாவும் விவசாயிகளுக்கு எதிரானதே... 


நமது நிருபர்
ஆகஸ்ட் 11, 2021
8/11/2021 12:00:00 AM



புதுதில்லி:
தில்லி -ஹரியானா இடையிலான சிங்கு எல்லையில் நடைபெற்று வரும் விவசாயிகளின் மாபெரும் எழுச்சிப் போராட்டத்தை வாழ்த்தி அகில இந்தியவிவசாயிகள் சங்கத்தின் அகில இந்தியஇணைச் செயலாளர் விஜூ கிருஷ்ணன் பேசினார். விஜூ கிருஷ்ணன் பேசியதாவது: 
மோடியின் 3 வேளாண் சட்டங்களைபோலவே  மின்சார சட்டத் திருத்த மசோதாவையும்  இணைத்து பார்க்க வேண்டும். இந்த சட்ட திருத்த மசோதாவிவசாயிகளுக்கு இலவசமாக மின்சாரம் வழங்குவதை நிறுத்த வேண்டும், விவசாயத்திற்கு மானியம் வழங்குவதை நிறுத்த வேண்டும் என்று கூறுகிறது.மோடிக்கு எதிரான இந்த  போராட்டத்தில் விவசாயிகள் மட்டுமின்றி மாணவர்கள், இளைஞர்கள், பெண்கள் தங்கள் எதிர்ப்பைப் பதிவு செய்து வருகின்றனர். வெள்ளையனே வெளியேறு என்று சுதந்திரத்திற்கு முன்பு கூறிய இந்திய மக்கள் சுதந்திரத்திற்குப் பின்னர்மோடியே வெளியேறு என்று கூறும் நிலை வந்துவிட்டது.கேரளா அரசு விவசாயிகளுக்கு நெல் கொள்முதல் விலையை விட கூடுதலாக ரூ. 1000 வழங்குகிறது. ஒன்றிய அரசுகூட அவ்வளவு தொகை வழங்க வில்லை. இந்த வரலாற்றுச் சிறப்புமிக்க போராட்டத்தில் குடிநீரை பாதுகாக்கவேண்டும், அதனை விற்பனை செய்யக்கூடாது என்ற முழக்கத்தோடு கர்நாடகாவைச் சேர்ந்த பெரியவர் அம்புரோஸ் டி மோலன் பங்கேற்றுள்ளார். அவர் கடந்த 17 ஆண்டுகளாக மவுன விரதம் இருந்து வருகிறார். அவர் தனிநபராக இல்லாமல் ஒரு இயக்கம் போல்செயல்படுகிறார். அவரைப்போல் நாமும் வைராக்கியத்துடன் போராட்டக்களத்தில் நிற்க வேண்டும். அவரைப்போன்ற எதிர்ப்பாளர்களை ஓரணியில்திரட்டி மோடி அரசை வீழ்த்த வேண்டும். அதற்கான வியூகங்களை வகுத்து போராட்டத்தை முன்னெடுப்போம். இவ்வாறு அவர் பேசினார்.
சாமி.நடராஜன்
தமிழ்நாடு விவசாய சங்கத்தின் மாநிலச் செயலாளர் சாமி.நடராஜன் பேசியதாவது:விவசாய சங்கங்களின் கூட்டு நடவடிக்கை குழு மிகுந்த ஒழுக்கத்துடனும் கட்டுப்பாட்டுடனும் இந்த போராட்டத்தை முன்னெடுத்து வருவது பாராட்டுக்குரியது.  ஒன்றிய அரசின் வேளாண் சட்டங்களை ரத்து செய்யக் கோரி தமிழகத்திலும் நாங்கள் அனைவரையும் இணைத்து போராடி வருகிறோம். 1942ஆம் ஆண்டு ஆகஸ்ட் 9ஆம் தேதி வெள்ளையனே வெளியேறு இயக்கம் துவங்கப்பட்ட தினத்தில் தமிழகம் முழுவதும் பல்லாயிரக்கணக்கான விவசாயிகள், தொழிலாளர்கள், விவசாயத் தொழிலாளர்கள் பங்கேற்று விவசாயிகளின் விரோதி மோடியே ஆட்சியை விட்டு வெளியேறு என்று மனிதச் சங்கிலி போராட்டங்களை, ஆர்ப்பாட்டங்களை நடத்தியுள்ளனர். சிங்கு எல்லையில் மனிதச் சங்கிலி போராட்டத்தை நடத்தினோம். மோடி தலைமையில் உள்ள ஒன்றிய அரசு உள்நாட்டு, வெளிநாட்டு கார்ப்பரேட் முதலாளிகளுக்கு ஆதரவாக செயல்படுகிறது. விவசாயிகள் மட்டுமல்லாமல் தொழிலாளர்கள், பெண்கள்,மாணவர்கள் என அனைத்து தரப்பு மக்களுக்கும் எதிராக செயல்படுகிறது. உங்களுடைய தேசபக்த போராட்டத்தில் தமிழ்நாடு விவசாயிகள் சங்கம் இணைந்து நின்றிடும். மோடி ஆட்சியை குப்பை தொட்டியில் தூக்கி எறியும் வரை போராடுவோம்.இவ்வாறு அவர் கூறினார்.
