
மத்திய அரசு ஊழியர்களுக்கு கட்டுப்பாடு தளர்வு நீட்டிப்பு..... 


நமது நிருபர்
ஜூன் 3, 2021
6/3/2021 12:00:00 AM



புதுதில்லி:
தற்போதைய கோவிட் நிலைமையை கருத்தில் கொண்டு மத்திய அரசு ஊழியர்களுக்கு வழங்கப்பட்டுள்ள வருகைப்பதிவு கட்டுப்பாடுகள் தளர்வு ஜூன்15 ஆம் தேதி வரை நீட்டிக்கப்படுவதாக மத்திய அரசு அறிவித்துள்ளது.
மத்திய பணியாளர்- பயிற்சி துறை அதிகாரிகளின் கூட்டத்திற்கு பின்னர்இதுகுறித்து  மத்திய பணியாளர்-ஓய்வூதிய துறை இணை அமைச்சர் ஜிதேந்திர சிங் கூறுகையில், தற்போதைய கோவிட் நிலைமையை கருத்தில்கொண்டு நெகிழ்வு வருகைப்பதிவு முறை ஜூன் 15 வரை மேலும் நீட்டிக்கப்படுகிறது என்று தெரிவித்தார்.மத்திய அரசு ஊழியர்களுக்கு நெகிழ்வு வருகைப்பதிவு முறை வசதி ஏற்கெனவே அமலில் உள்ளது. 50 சதவீத வருகைப்பதிவுடன் செயல்பட மத்திய அரசு அலுவலகங்கள் பணிக்கப்பட்டன.அதன்படி அலுவலகத்தில் கோவிட் பாதிப்புகள் மற்றும் செயல்பாட்டு தேவையை கருத்தில் கொண்டு,பணியாளர்களின் வருகையை அனைத்து மட்டங்களிலும் அமைச்சகங்கள், துறைகளின் செயலாளர்கள் மற்றும் துறை தலைவர்கள் ஒழுங்குப்படுத்த வேண்டும். மாற்றுத் திறனாளிகள், கர்ப்பிணி பெண்கள் வீட்டிலிருந்தே பணிபுரிய அனுமதிக்க வேண்டும்.  கட்டுப்பாட்டு பகுதிகளில் வசிக்கும் பணியாளர்கள் வீட்டிலிருந்தே பணியாற்ற வேண்டும் மற்றும் தொலைபேசி மற்றும் இதர மின்னணு தொடர்பு முறையின் மூலம் தொடர்பில் இருக்க வேண்டும்.  அனைத்து பணியாளர்களும்தவறாமல் தடுப்பூசி போட்டுக்கொள்ள வேண்டும் என்றும் வலியுறுத்தியுள்ளது.
