
போலி மதிப்பெண் சான்றிதழ் விவகாரம்: உ.பி பாஜக எம்எல்ஏ-விற்கு 5 ஆண்டுகள் சிறை


நமது நிருபர்
அக்டோபர் 19, 2021
10/19/2021 12:25:51 PM



உத்தரப் பிரதேச மாநிலம், அயோத்யாவைச் சேர்ந்த பாஜக எம்எல்ஏ இந்திரா பிரதாப் திவாரி போலி மதிப்பெண் சான்றிதழைக் காட்டி கல்லூரியில் சேர்ந்தது தொடர்பான வழக்கில் அவருக்கு 5 ஆண்டு சிறை தண்டனையை நீதிமன்றம் வழங்கியிருக்கிறது.
அயோத்யாவில் உள்ள கோசைங்காஜ் தொகுதி எம்எல்ஏ-வான இந்திரா பிரதாப் திவாரி கடந்த 1990-ஆம் ஆண்டு போலி மதிப்பெண் சான்றிதழைக் காட்டி அயோத்யாவில் உள்ள சாகெத் கல்லூரியில் சேர்ந்திருக்கிறார். இதனை 1992-ஆம் ஆண்டு கண்டுபிடித்த அக்கல்லூரி முதல்வர் யதுவன்ஷ் ராம் திருப்பாதி திவாரியின் மீது வழக்குத் தொடுத்தார்.
இதனையடுத்து, 28 ஆண்டுகளாக இந்த வழக்கு விசாரணையில் இருந்து வந்த நிலையில், நேற்று (அக்டோபர்-18) அன்று சிறப்பு நீதிபதி பூஜா சிங், எம்எல்ஏ திவாரியின் மீதான குற்றம் நிருபிக்கப்பட்டதாகக் கூறி ரூ.8000 அபராதமும், 5 ஆண்டுகள் சிறை தண்டனையும் வழங்குவதாக அறிவித்தார்.
