
பெகாசஸ்: ஒன்றிய அரசு பதில்சொல்லியாக வேண்டும் -  சிபிஎம்


நமது நிருபர்
அக்டோபர் 27, 2021
10/27/2021 4:35:04 PM



பெகாசஸ் உளவு மென்பொருள் தொடர்பாக உச்சநீதிமன்றம் அளித்துள்ள தீர்ப்பை வரவேற்றுள்ள மார்க்சிஸ்ட் கம்யூனிஸ்ட் கட்சி, இதற்கு ஒன்றிய அரசு பதில்சொல்லியே ஆக வேண்டும் என்று கூறியிருக்கிறது.
இது தொடர்பாக கட்சியின் அரசியல் தலைமைக்குழு வெளியிட்டுள்ள அறிக்கையில் கூறியிருப்பதாவது:
பெகாசஸ் உளவு மென்பொருளை அரசின் முகமை எதுவும் பயன்படுத்தியதா இல்லையா என்பது குறித்து உச்சநீதிமன்றத்தில் தெளிவான பதிலை அளிக்கக்கூட ஒன்றிய அரசு மறுத்து வந்தது. 
ஒன்றிய அரசின் இத்தகைய மழுப்பலான நிலைப்பாடே, இந்த விவகாரத்தில் தான் உடந்தையாக இருந்துவந்திருப்பதை ஒப்புக்கொள்வதுபோல் அமைந்திருந்தது. இதேபோன்ற பிடிவாதமான போக்கை நாடாளுமன்ற மழைக்காலக் கூட்டத்தொடரின்போதும் அரசாங்கம் பின்பற்றி நாடாளுமன்ற நடவடிக்கைகளையே முடக்கி வந்ததையும் பார்த்தோம். தற்போது உச்சநீதிமன்றம் தேசப் பாதுகாப்பு என்ற போர்வையின்கீழ் இந்த விவகாரம் தொடர்பாக பதில் கூற மறுப்பதை ஏற்க முடியாது என்றும், இது தொடர்பாக தெளிவான பதிலை அரசாங்கம் கூற வேண்டியது கடமை என்றும் வலியுறுத்தி இருக்கிறது.
இந்த விவகாரத்தில் புலன் விசாரணை மேற்கொள்ள ஓர் ஓய்வுபெற்ற நீதிபதியின் தலைமையின்கீழ் வல்லுநர் குழு ஒன்றை அமைத்து உச்சநீதிமன்றம் ஒரு முக்கியமான அடி எடுத்து வைத்திருக்கிறது. இந்தக் குழு, சம்பந்தப்பட்ட நபர்களிடமிருந்து கருத்துக்களைப் பெற வேண்டும். மேலும் அந்தக்குழு இந்த உளவுமென்பொருள் சம்பந்தமாக சர்வதேசக் கிளைகள் இருக்கின்றனவா என்பதையும் ஆராய்ந்திட சர்வதேச வல்லுநர்களையும் அழைத்திட வேண்டும். இந்தக்குழு தன் விசாரணையை விரைவாக முடித்திட வேண்டும் என மார்க்சிஸ்ட் கம்யூனிஸ்ட் கட்சியின்  அரசியல் தலைமைக்குழு வலியுறுத்தி உள்ளது.
