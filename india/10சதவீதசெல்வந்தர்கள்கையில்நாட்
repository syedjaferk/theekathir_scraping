
10 சதவீத செல்வந்தர்கள் கையில் நாட்டின் 50 சதவீத சொத்துக்கள் !


நமது நிருபர்
செப்டம்பர் 15, 2021
9/15/2021 6:46:12 PM



இந்தியாவில் , பத்து சதவீத செல்வந்தர்கள் நாட்டின் 50 சதவீத சொத்துக்களை வைத்துள்ளனர் என்றும் , ஐம்பது சதவீத நடுத்தரவர்க்கத்தினர் நாட்டின் பத்து சதவீத சொத்துக்களை வைத்துள்ளனர் என்றும் அரசாங்க  அறிக்கை ஒன்று வெளியாகியுள்ளது .  2019ஆம் ஆண்டு தேசிய அளவில் , அகில இந்தியக் கடன் மற்றும் முதலீட்டைக் குறித்து நடத்தப்பட்ட ஆய்வில் , நாட்டின் பத்து சதவீத செல்வந்தர்கள் , நகர்ப்புறங்களில் 55.7 சதவீத சொத்துக்களையும் , கிராமப்புறங்களில் 50.8 சதவீத சொத்துக்களையும் கொண்டுள்ளனர் என்று தெரியவந்துள்ளது . 
இந்த சொத்து மதிப்பானது , நிலம் , வீடு , கட்டிடம் , வாகனம் , விலையுயர்ந்த செல்லப்பிராணிகள் , வங்கியிருப்புகள் , பங்குச்சந்தைகளின் மதிப்பு போன்றவற்றைக் கணக்கில் கொண்டு மதிப்பிடப்பட்டுள்ளது . 
கடந்த 2019ஆம் ஆண்டு , ஜனவரி முதல் டிசம்பர் வரை நடத்தப்பட்ட இந்த ஆய்வில் , நாட்டின் ஒட்டுமொத்த நகர்புறத்தினரின் சொத்துமதிப்பான 274.6 லட்ச கோடியில் , 132.5 லட்ச கோடி மதிப்பிலான சொத்துக்களை பத்து சதவீத செல்வந்தர்கள் மட்டுமே கொண்டுள்ளனர் என்று தெரியவந்துள்ளது . மேலும் , 50 சதவீத நடுத்தரவர்க்கத்தினர் , கிராமப்புறங்களில் 10.2 சதவீத சொத்துக்களையும் , நகர்ப்புறங்களில் 6.2 சதவீத சொத்துக்களையும் கொண்டுள்ளனர் என்று தெரிவித்துள்ளனர் .
இந்த ஆய்வில் , ஒரு சில மாநிலங்கள் , மேலே குறிப்பிட்டுள்ள புள்ளிவிவரங்களிலிருந்து சில சரிவையும் கொண்டுள்ளது . குறிப்பாக , தலைநகர் டெல்லியில் , 10 சதவீத செல்வந்தர்கள் 65 சதவீத சொத்துக்களையும் , 50 சதவீத நடுத்தரவர்க்கத்தினர் , வெறும் 5 சதவீத சொத்துக்களை மட்டுமே கொண்டுள்ளனர் . மேலும் , உத்தரகண்ட் , மத்தியப் பிரதேசம் மற்றும் ஹரியானா போன்ற மாநிலங்களிலும் இந்த புள்ளிவிவரங்களில் ஏற்றத்தாழ்வைக் கொண்டுள்ளது .
இந்த மொத்த ஆய்வில் , குறைந்தபட்சமாக , ஜம்மு காஷ்மீரில் மட்டுமே , 10 சதவீத செல்வந்தர்கள்  32 சதவீத சொத்துக்களையும் , நடுத்தரவர்க்கத்தினர் 18 சதவீத சொத்துக்களையும் கொண்டுள்ளனர்.
