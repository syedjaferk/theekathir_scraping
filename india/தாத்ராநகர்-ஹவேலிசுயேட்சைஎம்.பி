
தாத்ரா நகர்- ஹவேலி சுயேட்சை எம்.பி. மர்ம மரணம்.... குஜராத் பாஜக தலைவர்  பிரபுல் படேல் சிக்குகிறார்? 


நமது நிருபர்
பிப்ரவரி 28, 2021
2/28/2021 12:00:00 AM



மும்பை:
குஜராத் மாநிலத்தின் தாத்ரா நகர் ஹவேலி தொகுதியின் சுயேட்சை எம்.பி. மோகன் தெல்கர் (58), கடந்த திங்கட்கிழமையன்று தெற்கு மும்பையில் உள்ள ஹோட்டல்ஒன்றில் தூக்கில் பிணமாக தொங்கிய நிலையில் மீட்கப்பட்டார்.
அவரது தற்கொலைக்கு யார் காரணம்? எதற்காக தற்கொலை செய்து கொண்டார் என்பது மர்மமாக இருந்தது. இதுகுறித்து மும்பை போலீசார் விசாரணை நடத்தி வந்தனர். தெல்கர் தற்கொலை செய்து கொள்வதற்கு முன்னதாக எழுதிவைத்த தற்கொலைக் கடிதத்தை போலீசார் கைப்பற்றியுள்ளதாக கூறப்பட்டாலும், அதுதொடர்பான விவரங்கள் வெளியிடப்படாமல் இருந்தது.இந்நிலையில், குஜராத்தி மொழியில் பல பக்கங்களுக்கு எழுதப்பட்டுள்ள மோகன் தெல்கரின் தற்கொலைக் கடிதத்தில், குஜராத் மாநிலத்தைச் சேர்ந்த பாஜக தலைவரும், அக்கட்சியின் முன்னாள் எம்எல்ஏ-வுமான பிரபுல் கோடா படேலின் பெயர் இடம்பெற்றிருப்பதாக தற்போது அதிர்ச்சித் தகவல்கள் வெளியாகியுள்ளன.பாஜக முன்னாள் எம்எல்ஏ பிரபுல் படேல் தற்போது பாஜகவின் தாத்ரா மற்றும் நகர் ஹவேலி மற்றும் டாமன் மற்றும் டையூவின் நிர்வாகியாக பணியாற்றி வருகிறார். 2007 முதல் 2012 வரை குஜராத்தில் உள்ள ஹிம்மத் நகர் எம்எல்ஏ-வாக இருந்ததுடன், குஜராத்தின் உள்துறை அமைச்சராகவும் இருந்துள்ளார். ஆர்எஸ்எஸ் அமைப்புக்கு மிக நெருக்கமான நபர் என்பதும் குறிப்பிடத்தக்கது.
இந்நிலையில், சுயேட்சை எம்.பி. மோகன் தெல்கரின் தற்கொலைக் கடிதத்தில், பிரபுல் படேல் பெயர் இடம்பெற்றிருப்பதால், அவருடன் தெல்கருக்கு இருந்த மோதலே தற்கொலைக்கு காரணம் என்று சந்தேகம் எழுந்துள்ளது. காங்கிரஸ் பகிரங்கமாகவே அவரை குற்றம் சாட்டியுள்ளது. சிவசேனா - தேசியவாத காங்கிரஸ் - காங்கிரஸ் கட்சிகளை உள்ளடக்கிய மகாராஷ்டிர மாநில மகா விகாஸ் அகாதி கூட்டணி அரசும் தெல்கர் மரணம் தொடர்பாக விசாரணைக்கு உத்தரவிட்டுள்ளது.
இதுதொடர்பாக பேசியுள்ள மகாராஷ்டிரா காங்கிரஸ் தலைவரும் அம்மாநில உள்துறை அமைச்சருமான அனில் தேஷ்முக், “தெல்கருக்கு மகாராஷ்டிர மாநிலத்தில் நிச்சயமாக நீதி கிடைக்கும். ஒரு உயர் மத்திய பிராந்திய அதிகாரி மற்றும் முன்னாள் பாஜக எம்எல்ஏ-வின் பெயர் தெல்கரின் தற்கொலைக் கடிதத்தில் வந்துள்ளது. இது குறித்து முழுமையான விசாரணைக்கு உத்தரவிட்டுள்ளேன்” என்று குறிப்பிட்டுள்ளார்.2019 மக்களவைத் தேர்தலில் சுயேச்சையாக வெற்றி பெற்றதைத் தொடர்ந்து, மத்திய அரசால் தனக்கு அநீதி நேரிடும் வாய்ப்பு உள்ளது என்று இறந்துபோன எம்.பி. மோகன் தெல்கர் ஏற்கெனவே கூறியிருந்ததாக காங்கிரஸ் செய்தித் தொடர்பாளர் சச்சின் சாவந்த்தும் தகவல் ஒன்றை வெளியிட்டுள்ளார். “களப்பணிகளில் தனக்கு ஏற்பட்ட இடையூறுகள் மற்றும் தொடர்ச்சியான அவமானங்களால் தெல்கருக்கு மனக்காயம் ஏற்பட்டதால் அவர் தற்கொலை முடிவுக்கு வந்திருக்கலாம்” என்றும் அவர் கூறியுள்ளார்.
சுயேட்சையாக வெற்றி பெற்றதற்குப் பின் தானும் தனது ஆதரவாளர்களும் எவ்வாறு தவறான வழக்குகளில் சிக்க வைக்கப்படுகிறோம்; காவல்துறை, புலனாய்வு அமைப்புகள் மற்றும் சில குண்டர்களால் துன்புறுத்தப்படுகிறோம் என்பதை பிரதமர் மோடி, உள்துறை அமைச்சர் அமித்ஷா ஆகியோருக்கு மோகன் தெல்கர் கடிதமாக எழுதியுள்ளதாகவும், வீடியோ ஒன்றை வெளியிட்டதாகவும் மற்றொரு காங்கிரஸ் தலைவரான பவன் கெரா குறிப்பிட்டுஉள்ளார்.
