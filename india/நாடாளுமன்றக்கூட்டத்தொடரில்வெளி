
நாடாளுமன்றக் கூட்டத்தொடரில் வெளிநடப்பு செய்யாதீர்கள்...  எதிர்க்கட்சி உறுப்பினர்களுக்கு எஸ்கேஎம் வேண்டுகோள்.... 


நமது நிருபர்
ஜூலை 18, 2021
7/18/2021 12:00:00 AM



புதுதில்லி:
நாடாளுமன்றக் கூட்டத்தொடரில் வெளிநடப்பு செய்ய வேண்டாம் என்றும் அவ்வாறு செய்தால் அது ஆளும்கட்சியினருக்கு மக்கள் விரோத சட்டமுன்வடிவுகளை நிறைவேற்றுவதற்கு எளிதாக வாய்ப்பளித்துவிடும் என்றும் எஸ்கேஎம் என்னும் அனைத்து விவசாய முன்னணி (சம்யுக்த கிசான் மோர்ச்சா)எதிர்க்கட்சிகளின் நாடாளுமன்ற உறுப்பினர்களைக் கேட்டுக்கொண்டுள்ளது.
இது தொடர்பாக அதன் சார்பில்எதிர்க்கட்சி நாடாளுமன்ற உறுப்பினர்களுக்கு ஒரு கடிதம் எழுதப்பட்டுள்ளது. அதில் அவர்கள் கோரியிருப்பதாவது:
சென்ற ஆண்டு செப்டம்பில் நாடாளுமன்றத்தில் நிறைவேற்றப்பட்ட விவசாயிகள் விரோத வேளாண் சட்டங்களுக்கு எதிராக விவசாயிகள் தொடர்ந்து போராடி வருவதைத் தாங்கள் அறிவீர்கள். இவை ரத்து செய்யப்பட வேண்டும்என்றும் இத்துடன் விவசாயிகள் விரோத வரைவு மின்சாரச் சட்டமுன்வடிவு ரத்து செய்யப்பட வேண்டும் என்றும் அவர்கள் தொடர்ந்து போராடி வருகிறார்கள். மேலும் நாட்டிலுள்ள விவசாயிகளின் விளைபொருள்கள் அனைத்திற்கும் குறைந்தபட்ச ஆதார விலையை நிர்ணயம் செய்திட சட்ட உத்தரவாதம் கோரி, சட்டமியற்ற வேண்டும் என்று வலியுறுத்தியும் போராடி வருகிறார்கள்.  இக்கோரிக்கைகளை வலியுறுத்தி சென்ற ஆண்டு நவம்பர்26இலிருந்து தொடர்ந்து சட்டப்பூர்வமாக அமைதியான வழியில் நூற்றுக்கணக்கான விவசாயிகள் தில்லியின் எல்லைகளிலும் மற்றும் நாட்டில் நூற்றுக்கணக்கான இடங்களிலும் தொடர்ந்து போராடி வருகிறார்கள்.
கண்களைத் திறக்காத ஆட்சியாளர்கள்
விவசாயிகளின் போராட்டங்கள்மக்களின் கண்களைத் திறந்திருக்கிறது. உலகத்தின் பார்வைக்கும் சென்றிருக்கிறது. இந்திய விவசாயிகளின் பிரச்சனைகள் குறித்து இங்கிலாந்தில் உள்ள ‘ஹவுஸ் ஆப் காமன்ஸ்’ நாடாளுமன்றத்திலும், மற்றும் கனடா, நியுசிலாந்து, ஆஸ்திரேலியா ஆகிய நாடுகளிலுள்ள நாடாளுமன்றங்களிலும் விவாதங்கள் மேற்கொள்ளப்பட்டிருக்கின்றன என்பதையும் தாங்கள் அறிவீர்கள். சர்வதேச மனித உரிமைகள் அமைப்புகளும் இதன்மீதுதங்கள் பார்வையைச் செலுத்திக்்கொண்டிருக்கின்றன.ஆனால் இத்தகைய மிகவும் கொடூரமான இந்த சட்டங்கள் குறித்து, நாட்டு மக்கள் அனைவரையும் பாதிக்கும் இந்தச் சட்டங்கள் குறித்து, 600க்கும் மேற்பட்ட விவசாயிகளை காவு கொண்டுள்ள  இந்தச்சட்டங்கள் குறித்து இந்திய நாடாளுமன்றத்தில் இதுவரை விவாதம் நடைபெறவில்லை. இது மிகவும் அதிர்ச்சியளிக்கிறது.
நாடாளுமன்றத்தில் குரல் எழுப்புக
எனவே நடைபெறவிருக்கும் நாடாளுமன்ற மழைக்காலக் கூட்டத்தொடரின்போது, தாங்கள்தவறாது பங்கேற்க வேண்டும் என்றும், மூன்று வேளாண் சட்டங்களுக்கும் எதிராக நாடாளுமன்றத்தில் குரல் எழுப்ப வேண்டும் என்றும், விவசாயிகளின் கோரிக்கைகள் நிறைவேறும்வரை வேறு எந்தவிதமான நடவடிக்கையையும் நாடாளுமன்றத்தில் அனுமதிக்கக்கூடாது என்றும், கேட்டுக்கொள்கிறோம்.ஆனால் அதே சமயத்தில் தாங்கள் “வெளிநடப்பு” செய்திடக்கூடாது எனவும் கேட்டுக்கொள்கிறோம். அவ்வாறு செய்தீர்களானால் அதனைப் பயன்படுத்தி ஆளும் கட்சியினர் தங்கள் மக்கள் விரோத சட்டமுன்வடிவுகளை எளிதாக நிறைவேற்றிக்கொள்வார்கள்.  இதனை வாக்காளர்களின் கட்டளையாகத் தாங்கள் கருதவேண்டும் என்று கேட்டுக்கொள்கிறோம்.இவ்வாறு அவர்கள் தங்கள் கடிதத்தில் கோரியுள்ளார்கள் (ந.நி.)
