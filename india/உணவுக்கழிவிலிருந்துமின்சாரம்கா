
உணவுக்கழிவிலிருந்து மின்சாரம் காஞ்சிரங்கல் ஊராட்சி சாதனை....  கிராமமக்கள், தலைவரை பாராட்டிய அரசு.... 


நமது நிருபர்
ஆகஸ்ட் 30, 2021
8/30/2021 12:00:00 AM



புதுதில்லி/மதுரை:
சிவகங்கை காஞ்சிரங்கால் ஊராட்சியில் குப்பையில் இருந்து மின்சாரம் தயாரிக்கப்படுகிறது. மக்கும் உணவுப் பொருட்கள், கழிவுப் பொருட்கள் மூலம்பயோகேஸ் தயாரித்து  அதிலிருந்து மின்சாரம் தயாரிக்க ரூ. 66 லட்சத்தில் மின்சாரம் தயாரிக்க இயந்திரங்கள் பொருத்தும் பணிகள் நடைபெற்றது. நாளொன்றுக்கு சுமார் இரண்டு டன் கழிவுப் பொருட்கள் சுத்திகரிக்கப்பட்டு பயோகேஸ் ஆக மாற்றி அதிலிருந்து மின்சாரம் தயாரிக்கும் வகையில் இயந்திரம் வடிவமைக்கப்பட்டது. இதன்மூலம் ஊராட்சிப் பகுதியில்  உள்ள தெருவிளக்குகளுக்கு இந்த மின்சாரம் பயன்படுத்தப்படுகிறது. இதன் மூலம் ஊராட்சியின் மின்கட்டணம் குறைந்துள்ளது.
காஞ்சிரங்கல் ஊராட்சியின் சேவையை பிரதமர் மோடி ஞாயிறன்று பாராட்டினார். இந்தத் திட்டம் கிராம வளர்ச்சிக்கு மிகுந்த பயனளிப்பதாக காஞ்சிரங்கால் ஊராட்சிதலைவர் கே.எஸ்.எம். மணிமுத்து நமது செய்தியாளரிடம் கூறினார்.  ஊராட்சி வருடத்திற்கு ரூ.12 லட்சம் மின்கட்டணமாக செலுத்துகிறது. தற்போது இருபது விளக்குகளுக்கு மின்சாரம் வழங்கப்படுகிறது. இன்னும் 200 தெருவிளக்குகளுக்கு மின்சாரம் கொடுக்கப்படும். இதை ஊராட்சியே சுயமாக செயல்படுத்துவதா? அல்லது மின்வாரியத்திற்கு மின்சாரத்தைக் கொடுப்பதா என யோசித்து வருகிறோம். உணவுக்கழிவை அரைக்கும் போது கிடைக்கும் நீரிலிருந்து பூச்சிக்கொல்லி மருந்து தயாரிக்க முடியும். ஒரு லிட்டர் கழிவு நீரில் பத்து லிட்டர் நல்ல தண்ணீரைக் கலந்து பூச்சிக்கொல்லியாக மாற்றலாம். பழம் உள்ளிட்ட கழிவுப்பொருட்களை அரைத்தபின் அடியில் தங்கியுள்ள கசடை உரமாக்கமுடியும். இந்த கசடை எங்கள் ஊரில் வெண்டைக்காய் செடிக்கு இட்டபோது அது நல்ல வளர்ச்சி கண்டுள்ளது. கழிவை வளமாக்கும் இந்த முயற்சியை அனைத்து ஊராட்சிகளும் மேற்கொள்ள வேண்டும். தமிழக அரசு ஊக்கமளிக்க வேண்டுமென்றார்.- ந.நி.
