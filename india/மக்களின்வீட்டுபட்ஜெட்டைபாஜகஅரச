
மக்களின் வீட்டு பட்ஜெட்டை பாஜக அரசு சிதைக்கிறது...   சுப்ரியா ஷ்ரினடே குற்றச்சாட்டு..... 


நமது நிருபர்
ஆகஸ்ட் 20, 2021
8/20/2021 12:00:00 AM



புதுதில்லி:
ஒன்றிய பாஜக அரசானது, கடந்த 9 மாதங்களில் மட்டும் சமையல் எரிவாயு விலையை 44 சதவிகிதம்அளவிற்கு உயர்த்தி இருப்பதாக காங்கிரஸ் செய்தித் தொடர்பாளர் சுப்ரியா ஷ்ரினடே குற்றம் சாட்டியுள் ளார். ஒன்றிய பாஜக அரசு, சமையல் கியாஸ் சிலிண்டர் விலையை தொடர்ந்து உயர்த்தி வருகிறது. கடந்தஜனவரி மாதம் ரூ. 710-க்கு விற்பனையான சமையல் எரிவாயு சிலிண்டரின் விலையைத் தற்போது 875 ரூபாய் 50 காசுகளாக உயர்த்தியுள்ளது. வீடுகளுக்கு சிலிண்டர் விநியோகம் செய் யப்படும்போது வசூலிக்கப்படும் டிப்ஸ் ரூ. 50 இதில் சேராது. அதையும் சேர்த்தால் ஒரு சிலிண்டரின் விலை925 ரூபாயாக அதிகரித்துள்ளது.
இந்நிலையில், காங்கிரஸ் செய்தித்தொடர்பாளர் சுப்ரியா ஷ்ரினடே தில்லியில் பேட்டி ஒன்றை வழங்கியுள்ளார். அதில் அவர் கூறியிருப்பதாவது:“தில்லியில் சிலிண்டர் விலை ரூ. 860 ஆக உள்ளது. இதுவே நாட்டின்பிற பகுதிகளில் ரூ. 1,000-ஐ தொடுகிறது. இந்நிலையில், எங்களது ஒரே கோரிக்கை, அதிகார போதையில் இருக்கிற- உணர்ச்சியற்ற ஒன்றிய அரசு, விலை உயர்விலிருந்து, தயவு செய்து மக்களுக்கு சிறிது ஓய்வு கொடுக்க வேண்டும் என்பதுதான். சிலிண்டர் விலையை உயர்த்தியது பெண்கள் மற்றும் மக்கள் விரோத நடவடிக்கை. சிலிண்டர் விலை உயர்வால் பெண்கள் மறுபடியும் விறகுஅடுப்பை பயன்படுத்தும் கட்டாயத் துக்கு தள்ளப்பட்டு உள்ளனர்.சமையல் எரிவாயு விலையை நிர்ணயிக்கும் சவூதி அரம்கோவின்படி, உண்மையான சமையல் எரிவாயு விலை ரூ. 600-தான்.
ஆனால் நாம் ஏன் ரூ. 260 அதிகப்படியாக கொடுக்க வேண்டும்? கடந்த 8 அல்லது 9 மாதங்களில் மட்டுமே சமையல் கியாஸ் சிலிண்டர் விலை ரூ. 265 உயர்த்தப்பட்டுள்ளது. இது கிட்டத்தட்ட 44 சதவிகித விலை உயர்வுஆகும்.சமையல் எரிவாயு சிலிண்டருக்குஅரசு தற்போது மானியம் தருவதில்லை. சந்தை விலை சிலிண்டருக்கும், மானிய விலை சிலிண்டருக்கும் எந்த விலை வித்தியாசமும் இல்லை. உஜ்வாலா யோஜனா என்னும் இலவச சமையல் எரிவாயு இணைப்பு திட்ட பயனாளிகளால் ரூ. 800-க்கு அதிகமாகக் கொடுத்து சிலிண்டர் வாங்க முடியவில்லை. நாட்டிலுள்ள 97 சதவிகிதம் பேர் கடந்த3 ஆண்டுகளுக்கு முன்னர் சம்பாதித்ததை விட இப்போது குறைவாகவே சம்பாதிக்கின்றனர். 23 கோடிப்பேர் வறுமைக் கோட்டுக்கு கீழே போய்விட்டனர். பொருளாதார நெருக்கடியின்போது, மக்கள் வேலைகளை இழந்து, கூலியும் குறைந்து, வேறுவேலைவாய்ப்புகளைத் தேடும் போது, அவர்களது வீட்டின் வரவு - செலவுத் திட்டங்களை ஒன்றிய பாஜக அரசு சிதைக்கிறது.”இவ்வாறு சுப்ரியா ஷ்ரினடே குற்றம் சாட்டியுள்ளார்.
