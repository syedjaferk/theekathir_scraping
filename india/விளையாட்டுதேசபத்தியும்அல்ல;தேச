
விளையாட்டு தேசபத்தியும் அல்ல ; தேசபக்தி விளையாட்டும் அல்ல! -கனகராஜ்


நமது நிருபர்
அக்டோபர் 30, 2021
10/30/2021 6:14:44 PM



இந்த ஆண்டு ஆகஸ்ட் மாதம் டோக்கியோவில் நடைபெற்ற ஒலிம்பிக் போட்டியில் உயரம் தாண்டுதலில் தங்கப்பதக்கம் இருவருக்கு பகிர்ந்தளிக்கப்பட்டது. சரியாக சொல்வதென்றால் இரண்டு பேரும் பகிர்ந்து கொண்டார்கள். ஒருவர் இத்தாலியை சார்ந்த கியான் மார்க்கோ டாம்பெரி, மற்றொருவர் கத்தாரைச் சார்ந்த முட்டாஸ் பார்ஷிம். இரண்டு பேரும் சம உயரம் தாண்டிய பிறகு வெற்றியாளரை முடிவு செய்வதற்காக மீண்டும் போட்டி துவங்க இருந்த நிலையில் கத்தாரை சார்ந்த பார்ஷிம் இரண்டு பேருமே தங்கப் பதக்கத்தை பெற முடியுமா? என்று கேட்டதற்கு நடுவர்கள் ஒத்துக் கொண்டனர்.
இந்த நிகழ்வை உலகம் கொண்டாடியது. போன நூற்றாண்டில் ஆரம்பத்தில் இப்படியொரு நிகழ்வு நடந்ததாக சொல்கிறார்கள். ஒரு கிறிஸ்தவனுக்கு ஏன் இதை கொடுத்தார்? என்று கத்தார் நாட்டினரோ ஒரு இஸ்லாமியனோடு ஏன் சமரசத்திற்கு சென்றாய்? என்று இத்தாலியர்களோ அவதூறுகளை பொழியவில்லை. உலகம் முழுவதும் இருந்த விளையாட்டு ரசிகர்களும், மனிதர்களும் கொண்டாடி தீர்த்தார்கள். மிருகங்களுக்கு இவை தெரிந்திருந்தால் ஒருவேளை அவையும் கொண்டாடி இருக்கக் கூடும்.
சமீபத்தில் இந்தியாவிற்கும் பாகிஸ்தானிற்கும் இடையிலான கிரிக்கெட் போட்டியில் இந்தியா தோற்று போனதற்கு முகமது ஷமி தான் காரணம் என்று இந்தியாவில் ஒருபகுதியினர் அவதூறு மழை பொழிந்து தீர்த்தார்கள். பாகிஸ்தானுக்கு போ, துரோகி, திட்டமிட்ட தோல்வி என்பதையெல்லாம் தாண்டியும் கூட திட்டித் தீர்த்துக் கொண்டிருந்தார்கள். இதுவும் கூட விலங்குகளுக்கு தெரிந்திருந்தால் ஒருவேளை அவை வருத்தப்பட்டிருக்கக் கூடும்.
சில கிரிக்கெட் வீரர்கள் இதையொட்டி இந்த வசைபாடுகளை கண்டித்து சமூக வலைதளத்தில் பதிவிட்டனர். ஆனால், இந்திய கிரிக்கெட் வாரியம் இதைப்பற்றி எதுவும் பேசவில்லை. ஒருவேளை விலங்குகள் போல அவர்களுக்கும் இது தெரியாமல் இருந்திருக்கக் கூடும். இதையெல்லாம் விட இந்தியாவை தலைமை தாங்கி நடத்திக் கொண்டிருக்கும் பிரதமர் பொறுப்பு வகிக்கும் மோடி இதை கண்டிக்க முன்வரவில்லை. நிறுத்துங்கள் என்று கூட சொல்லவில்லை. உண்மையில் அவர் மகிழ்ந்திருக்கக் கூடும். உத்திரபிரதேச தேர்தலுக்கு முன்பாக இப்படியொரு காட்டுமிராண்டித்தனமான சர்ச்சை எழுவதை அவர் விரும்பியிருக்கக் கூடும்.
மனித மனங்களுக்குள் மனித குணங்களால் நாகரீகத்தால், பண்பாட்டால் நசுக்கப்பட்டு கிடக்கும் பகை உணர்ச்சி இதன்மூலம் பெருகி ஓடினால் தனக்கு தேர்தல் லாபம் கிடைக்கும் என்று சிலர் விரும்பியிருக்கக் கூடும். ஆம்! விளையாட்டில் இந்தியா பாகிஸ்தானிடம் தோற்றால் அதன்மூலம் கிளப்பிவிடும் சர்ச்சையையை தங்களின் திறமையற்ற நிர்வாகம் நேர்மையற்ற செயல்பாடுகள் மறைந்து போகும் என்று அவர்கள் கருதியிருக்கக் கூடும். இன்றுவரையிலும் பிரதமர் அவர் கட்சியின் தலைவர், விளையாட்டுத் துறை அமைச்சர் என்று எந்தவொரு மேன்மக்களும் இதைக் கண்டிக்கவும் முன்வரவில்லை, கட்டுப்படுத்தவும் முன்வரவில்லை. அவர்களது மௌனம் அவதூறு பேர்வழிகளுக்கு உரமூட்டுவதாக மாறியிருக்கிறது. இன்றளவும் சமூக வலைதளத்தில் இதுகுறித்த விஷம் ஊற்றப்பட்டுக் கொண்டே இருக்கிறது.
இவர்கள் ஒருபோதும் நவீன காலத்திற்குள் பண்பாட்டு அளவில் கால்வைக்கவே இல்லை. இன்னும் சொல்லப்போனால் காட்டுமிராண்டித்தனத்தை நோக்கி கையைப் பிடித்து இழுத்துக் கொண்டே இருக்கிறார்கள். இந்திய மக்களின் ஒன்றுபட்ட உணர்வும், வேற்றுமையை அங்கீகரித்து ஒற்றுமையை கட்டியதும் இவர்களுக்கு விளங்கப்போவதே இல்லை.
விடுதலை போராட்ட வரலாறு நெடுகிலும் இந்து முஸ்லீம் ஒற்றுமை அவசியம் என அந்த போராட்டத்தில் ஈடுபட்டிருந்த ஒவ்வொருவரும் உணர்ந்திருந்தார்கள். எல்லா போராட்ட முன்முயற்சிகளிலும் இந்துக்களும் இஸ்லாமியர்களும் இணைந்தே இருந்தார்கள். பூரண சுதந்திரம் என்கிற நோக்கத்தை காங்கிரஸ் கட்சி 1930 ஆம் ஆண்டுதான் முழக்கமாகவே முன்வைத்தது. ஆனால் 1921 ஆம் ஆண்டே காங்கிரசிலிருந்து செயல்பட்டுக் கொண்டிருந்த கம்யூனிஸ்ட்டுகள் இருவர் பூரண சுதந்திரம் என்கிற முழக்கத்தை முன்வைத்தார்கள். அந்த முழக்கத்தை முன்வைத்தவர் மௌலானா ஹசரத் மொஹானி உடனிருந்தவர் சுவாமி குமரானந்தா. இது ஒரு தனி நிகழ்வல்ல.
1857 ஆம் ஆண்டு முதல் சுதந்திர போரின்போது ஈவுஇரக்கமின்றி இந்திய மக்களையும், இந்திய சிப்பாய்களையும் எரித்துக் கொன்ற கர்னல் நீல் என்ற ஆங்கிலேயனின் சிலை 1861 ஆம் ஆண்டு ஸ்பென்சர் அருகில் 12 அடி பீடித்தின் மீது 10 அடி உயரத்தில் வெண்கலத்தால் நிறுவப்பட்டது. அந்த சிலையை அடக்குமுறையின் அடையாளம் என கருதிய இரண்டு காங்கிரஸ்காரர்கள் 1927 ஆம் ஆண்டு ஆகஸ்ட் 11 ஆம் தேதியன்று சுத்தியலால் தகர்க்க முற்பட்டார்கள். ஒருவர் முகமது சாலியா, மற்றொருவர் சுப்பராயலு. ஒரு இந்துவும், ஒரு இஸ்லாமியரும் சேர்ந்து இடிப்பது என்றெல்லாம் அவர்கள் திட்டமிடவில்லை. இரண்டுபேரும் உடைக்க முற்பட்டார்கள். இரண்டு பேரும் வெவ்வேறு ஊரைச் சேர்ந்தவர்கள். அதில் ஒருவர் இந்துவாக இருந்தார். இன்னொருவர் இஸ்லாமியராக இருந்தார்.
வரலாற்றின் பக்கங்களில் இப்படி ஆங்கிலேயருக்கு எதிரான ஒவ்வொரு போராட்டத்திலும் சாதி, மதம், மொழி, இனம் கடந்து ஒற்றுமையோடு போராடினார்கள். ஆனால் இந்த போராட்டங்களில் அப்போது ஒதுங்கி இருந்த இன்னும் சொல்லப்போனால் ஆங்கிலேயர்களுக்கு அனுசரணையாக இருந்த சங் பரிவாரத்திற்கு இது எரிச்சலாகவே இருந்தது. அந்த காலத்தில் அவர்கள் இந்து முஸ்லீம் ஒற்றுமையை சிதைப்பதற்கும், வெறுப்பு விஷத்தை விதைப்பதற்குமே தங்கள் சக்தி முழுவதையும் பயன்படுத்தினார்கள்.
இவை இரண்டு உதாரணங்கள் மட்டுமே. இதுபோன்று ஒவ்வொரு நிகழ்விலும் நடந்தது. ஒவ்வொரு போராட்டத்திலும் நடந்தது. ஒவ்வொரு தருணத்திலும் இந்தியர்களை இந்து முஸ்லீம் என பிரிப்பதற்கான முயற்சிகளை மட்டுமே சங் பரிவார் செய்து கொண்டிருந்தது.
அவர்களை பொறுத்தமட்டில் தேசபக்தியை விளையாட்டை போல கையாளுவார்கள். விளையாட்டை தேசபக்தி போல கையாளுவார்கள். இப்படியான தலைகீழ் அறிவுதான் அவர்களின் இயல்பு. அதன் தொடர்ச்சியே விளையாட்டில் ஏற்பட்ட ஒரு தோல்விக்காக முகமது ஷமி என்கிற வீரனை சங் பரிவார் அவதூறு செய்வதும், அதை அதன் தலைமைப்பீடத்தில் உள்ளோர் தூண்டிவிடும் வகையில் அமைதி காப்பதும்.
வேற்றுமையில் ஒற்றுமை இந்தியாவின் பெருமை மட்டுமல்ல, இந்தியாவிற்கான அடிப்படையே அதுதான். வேற்றுமையை அங்கீகரிக்காமல் ஒற்றுமை சாத்தியமே இல்லை. அந்த ஒற்றுமை சாத்தியமில்லை எனில் இந்தியாவும் சாத்தியமில்லை. அதைத் தகர்ப்பதைத்தான் நோக்கமாக கொண்டு சங் பரிவார் செயல்பட்டு கொண்டிருக்கிறது.
சில நாட்களுக்கு முன்பு சர்தார் உத்தம் என்று ஒரு திரைப்படம் வெளியாகியிருக்கிறது. சீக்கியர்களும் ராஜபுத்திரர்களும் இஸ்லாமியர்களை அடியோடு வெறுப்பதாகவும் அவர்களை கருவறுக்க வேண்டும் என்று சபதம் கொண்டிருந்ததாகவும் சிலபேர் எழுதியிருக்கிறார்கள். ஆனால் விடுதலை போராட்ட காலத்தில் மிகப்பெரிய எதிரியான ஆங்கிலேயரை எதிர்த்து அனைத்து பகுதி மக்களையும் திரட்ட வேண்டிய அவசியம் இருந்ததை தேசபக்தர்கள் அனைவரும் உணர்ந்திருந்தார்கள். எனவேதான், அனைத்து பகுதி மக்களை ஒற்றுமைக்கான முழக்கம் விடுதலை போராட்ட காலத்தில் பிரிக்க முடியாத முழக்கமாக இருந்தது. இத்தனைக்கும் இந்து மகாசபாவும், சாவர்க்கரும் இரு நாடுகள் கோட்பாட்டை முன்வைத்த பிறகும் தான், இந்த முழக்கம் வீரியத்தோடு முன்வைக்கப்பட்டது.
சர்தார் உத்தம் திரைப்படத்தில் உத்தம் சிங் என்கிற அந்த சீக்கிய இளைஞன் தன்னுடைய பெயரை ஒருபோதும் சொல்லிக் கொண்டதே இல்லை. ஆங்கிலேய நீதிமன்றத்தின் முன்னால் அவன் ஒரு கட்டத்தில் தன்னுடைய பெயரை சொல்வதற்காக அவன் கையில் பச்சை குத்தியிருந்ததை காண்பித்தான். அதில் அவனது பெயர் ராம் மொஹமத் சிங் ஆசாத் என்று எழுதியிருக்கும்.
உத்தம் சிங் 1940ம் ஆண்டு ஜூலை 31ம் தேதி அன்று தான் தூக்கிலிடப்பட்டார். இந்து இஸ்லாமிய ஒற்றுமை ஆங்கிலேயர்களுக்கு எந்த அளவிற்கு அச்சமூட்டியதோ, அதற்கு எள்ளளவும் குறையாமல் சங் பரிவாருக்கும் அச்சமூட்டி கொண்டிருக்கிறது. இந்திய விடுதலையை தள்ளிப் போடுவதற்காக இந்து முஸ்லீம் வெறுப்பை ஆங்கிலேயர்கள் எப்படி எண்ணெய் ஊற்றி தீ வைத்து வளர்த்தார்களோ, அதைப்போலவே பொருளாதார விடுதலைக்கான போராட்டத்தில் இந்திய மக்கள் ஒன்றுபட்டு விடக்கூடாது என்பதற்காக சங் பரிவாரம் ஒவ்வொரு முறையும் மதவெறியூட்டி, வெறுப்பை விதைத்துக் கொண்டே இருக்கிறது.
சாவர்க்கர் ஆங்கிலேயர்களிடம் தண்டனிட்டு மன்னிப்பு கடிதங்களை வரைந்து கொண்டே இருந்தார். அதன் காரணமாக ஆங்கிலேயர்களிடம் ஓய்வூதியமும் பெற்றுக் கொண்டார்.
உத்தம் சிங் ஜாலியன் வாலாபாக்கில் இந்தியர்களை சுட்டுக் கொன்ற டயரை கொல்வதற்காக இங்கிலாந்து சென்று 12 ஆண்டுகளுக்கு பின்பு அவனை சுட்டு தன் கடமையை நிறைவேற்றினார். அதன் காரணமாக ஆங்கிலேயர்கள் அவருக்கு சாகும்வரை தூக்கிலிட்டு மகிழ்ந்தார்கள்.
ஆங்கிலேயர்களிடம் ஓய்வூதியம் பெற்ற சாவர்க்கரின் வழியில் செல்லப் போகிறதா? ஆங்கிலேயர்களிடம் தூக்குத் தண்டனை பெற்ற உத்தம்சிங்கின் வழியில் செல்லப்போகிறதா? என்கிற முக்கியமான தருணத்தில் இந்தியா நின்று கொண்டிருக்கிறது.
-Kanagaraj Karuppaiah
 
