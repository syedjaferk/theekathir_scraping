
ஜிஎஸ்டி முறைகேடுகள் ... மின்னணுத் தளங்களில் பொய்ச் சான்று ஆவணங்களை தந்து  முறைகேடு செய்கின்றனர்....  வைகோ கேள்விக்கு ஒன்றிய அமைச்சர் பதில்... 


நமது நிருபர்
ஆகஸ்ட் 8, 2021
8/8/2021 12:00:00 AM



புதுதில்லி:
மின்னணுத் தளங்களில் கூட பொய்ச் சான்று ஆவணங்களை வரிசெலுத்துவோர் தந்து ,முறைகேடுகளில் ஈடுபடுகின்றனர் என்று ஒன்றிய நிதித்துறை இணையமைச்சர் பதிலளித்தார்.
கடந்த மூன்று ஆண்டுகளில், ஜிஎஸ்டி வரி ஏய்ப்பு எவ்வளவு? ஆண்டு வாரியாகக் கணக்கு தருகஎன்றும்  முற்றிலும் கணினிமயமாக்கப்பட்ட பின்னரும், இத்தகைய வரி ஏய்ப்புக்கான காரணங்கள் என்ன?  இத்தகைய பிரச்சனைகளைத் தவிர்க்க, மேற்கொண்ட நடவடிக்கைகள் என்ன? என்று நாடாளுமன்ற மாநிலங்களவையில் மதிமுகபொதுச் செயலாளரும், மாநிலங்களவை உறுப்பினருமான வைகோ கேள்வி எழுப்பியிருந்தார். இக்கேள்விகளுக்கு ஒன்றிய நிதித்துறை இணை அமைச்சர் பங்கஜ்சௌத்ரி அளித்த பதிலில்,  2019-20 வரை 10,657 முறைகேடுகள். மொத்ததொகை ரூ.40,853.27 கோடி. அதில், 18,464.07 கோடி ரூபாய் திரும்பக் கிடைத்துள்ளது.  2020-21 ஆம் நிதி ஆண்டில், 12,596 முறைகேடுகள். மொத்த தொகை ரூ.49,383.96 கோடி.அதில், 12,235 கோடி ரூபாய் திரும்பக்கிடைத்துள்ளது.  2021-22 நிதி ஆண்டில், ஜூன் 21ஆம் நாள் வரை  கண்டுபிடிக்கப்பட்ட முறைகேடுகள் 1,580. மொத்தத் தொகை ரூ.7,421.27 கோடி. அதில், 1,920 கோடி ரூபாய் திரும்பக் கிடைத்துள்ளது. ஜிஎஸ்டி வரிக் கணக்குகள்முழுமையும் கணினிமயமாக்கப்பட்டுள்ளது உண்மைதான். வரி செலுத்துவோர், சட்டம் மற்றும் நடைமுறைத் தேவைகளுக்கு இணங்கி நடக்க வேண்டும். ஆயினும்கூட, வரி செலுத்துவோர், மின்னணுத் தளங்களில் கூட முறைகேடுகளில் ஈடுபடுகின்றனர். பதிவு செய்யும்போது, பொய்ச் சான்று ஆவணங்களைத் தருகின்றனர்; உண்மைத் தகவல்களை மறைத்து விடுகின்றனர்;வரிச்சலுகை பெற, விலைப் பட்டியலை உயர்த்தி விடுகின்றனர்; பொருள்களின் தர வகைப்பாடுகளைத் தவறாகத் தருகின்றனர்.தெரிந்தே வரி ஏய்ப்பு செய்யலாம்; சில வேளைகளில் பிழைகள் நேர்வதும் உண்டு. ஆனால், மத்திய மறைமுக வரிகள் மற்றும் சுங்க வாரிய கணினிகளில் கோளாறு எதுவும் இல்லை.
வரி ஏய்ப்பைத் தடுக்க, சரக்குமற்றும் சேவை வரிகள் வலைப்பின்னல் மற்றும் மத்திய மறைமுகவரிகள் மற்றும் சுங்க வாரியம் இணைந்து (GSTN-CBIC) கீழ்க்காணும் நடவடிக்கைகளை மேற்கொண்டுள்ளோம். புதிய விண்ணப்பங்களுடன் ஆதார் எண்ணை இணைக்கின்றோம். அவ்வாறு ஆதார் எண் தராதவர்கள் அல்லது வேறு ஏதேனும் அடையாள ஆவணங்களை இணைக்காதர்களின் வணிக மையங்களுக்கு நேரடியாகச் சென்று, அவர்களுடைய அடையாளங்களைச் சரிபார்க்கின்றோம்.  புதிய பதிவு கோருவோரின் முந்தையபதிவுகளைச் சரிபார்க்கும் வசதி ஏற்படுத்தப்பட்டுள்ளது.  வரித்துறையின் நம்பிக்கையைப் பெறாத வரி செலுத்துவோரின் பதிவுகளை இடைநிறுத்தம் செய்வதற்கும், பதிவை நீக்குவதற்கும் ஏற்பாடுகள் செய்யப்பட்டுள்ளன. உளவுத் தகவல்களின் அடிப்படையில், சரக்கு மற்றும் சேவை வரிப் பதிவுகளை, பெரும்அளவில் இடைநிறுத்தம் செய்திருக்கின்றோம்; அது தொடர்பான மேல் நடவடிக்கைகளை, மறைமுக வரிகள் மற்றும் சுங்க வாரியம் தொடர்கின்றது.  ஆறு அல்லது அதற்கும்மேற்பட்ட மாதங்களாக, ஜிஎஸ்டிஆர்3 பி கணக்கு பதிவு செய்யாத, எண்ணற்றவர்களின் பதிவுகள் நீக்கப்பட்டுள்ளன.உள் வரி வரவுக் கடன் (Internal Tax Credit) வழங்குவது தடை செய்யப்படுகின்றது.  ஜிஎஸ்டிஆர் 2 ஏ மூலம், உள் வரி வரவுக் கடன் கணக்குகள் சோதிக்கப்படுகின்றன என்று தெரிவித்துள்ளார்.
