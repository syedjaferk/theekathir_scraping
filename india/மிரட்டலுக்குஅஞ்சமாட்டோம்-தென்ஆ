
மிரட்டலுக்கு அஞ்சமாட்டோம் - தென் ஆப்பிரிக்கா உறுதி


நமது நிருபர்
ஆகஸ்ட் 16, 2022
8/16/2022 9:09:43 PM



கேப்டவுன், ஆக.16- ரஷ்யாவுக்கும், உக்ரைனுக்கும் இடையிலான மோதலில் தங்கள் தரப்பை ஆதரிக்குமாறு மேற்கத்திய நாடுகள் மிரட்டியதற்குத் தாங்கள் அஞ்சவில்லை என்று தென் ஆப்பிரிக்கா கூறியுள்ளது. உக்ரைன் மீதான தனது “சிறப்பு ராணுவ நடவடிக்கை” யை பிப்ரவரி 24-ஆம் தேதியன்று ரஷ்யா தொடங்கியது. உக்ரைனில் இருந்து இரண்டு பகுதிகள் பிரிந்து தங்களை குடியரசுகளாக அறிவித்துக் கொண்டுள்ளன. டோனெட்ஸ்க் மற்றும் லுகான்ஸ்க் ஆகிய இரண்டு பகுதிகள் மீது உக்ரைன் படைகள் கடுமையான தாக்குதல்களை நடத்தி வந்தன. இந்தப் பகுதிகளைச் சேர்ந்த டோன்பாஸ் பகுதியை விடுவிக்கவும், நாஜி மயமாகி வருவதைத் தடுக்கவும் இந்த சிறப்பு ராணுவ நடவடிக்கையை எடுத்ததாக ரஷ்யா கூறிவருகிறது. தொடக்கத்தில் இருந்து எந்த நிலை ஏற்பட்டாலும் உக்ரைனுக்கு ஆதரவாக நிற்போம் என்று கூறிய அமெரிக்கா மற்றும் அதன் கூட்டாளி நாடுகள், அந்த நாட்டுக்கு  ஆயுதங்களை விற்பதில் மட்டுமே குறியாக இருக்கின்றன. உலக நாடுகள் பலவற்றையும், தங்கள் நிலைப்பாட்டுக்கு ஆதரவாகத் திரட்டுவதில் மும்முரமாக இருந்தன. தங்கள் ராணுவ ஆதிக்க விரிவாக்கத்திற்கு இந்த நெருக்கடியைப் பயன்படுத்த முயன்ற அமெரிக்கா, தென் ஆப்பிரிக்கா போன்ற நாடுகளை மிரட்டியுள்ளது.
இதுகுறித்து கருத்துத் தெரிவித்த தென் ஆப்பிரிக்காவின் சர்வதேச உறவுகள் மற்றும் ஒத்துழைப்புக்கான அமைச்சர் நாலெடி பண்டோர், “ஐரோப்பிய நாடுகளுடனும், வேறு சில நாடுகளுடனும் பேசுகையில், எங்களின் பாது காவலர்கள் போன்றே பேசுகிறார்கள். இதைத் தேர்வு செய்யுங்கள்; இல்லையேல் நடப்பதே வேறு என்று மிரட்டல் தொனியில்தான் அவர்களின் மொழி இருக்கிறது. இப்படி என்னிடம் ஒரு அமைச்சர் பேசுகிறார் என்றால், அத்தகைய மிரட்டலுக்கு நான் ஒருபோதும் பணிந்து போய்விட மாட்டேன். அதோடு, ஆப்பிரிக்காவின் எந்தவொரு நாடும் இப்படி நடத்தப்படுவதையும் நான் விரும்பவில்லை” என்றார். செய்தியாளர்களைச் சந்தித்தபோது பண்டோர் இதைத் தெரிவித்திருக்கிறார். அந்த செய்தியாளர் சந்திப்பில் அமெரிக்காவின் வெளியுறவுத்துறை அமைச்சர் அண்டோனி பிளின்கெனும் உடனிருந்தார் என்பது குறிப்பிடத்தக்கதாகும்.  “நாங்கள் ஐக்கிய நாடுகள் சபையின் சாசனப்படி சமமான அடிப்படையில் அங்கீகரிக்கப்பட்ட இறையாண்மை கொண்ட நாடுகளாகும். இதைத் தேர்வு செய். இல்லையென்றால் நடப்பதே வேறு என்று சொல்வதை நாங்கள் விரும்பவில்லை என்பதை உறுதியாகச் சொல்லிக் கொள்ள விரும்புகிறேன்” என்று குறிப்பிட்டார்.
சமாளிப்பு
அதன்பிறகு அதே செய்தியாளர்கள் சந்திப்பில் பேசிய அமெரிக்க வெளியுறவுத்துறை அமைச்சர் அண்டோனி  பிளின்கென், “எங்களுக்கு ஆதரவான நிலை எடுக்குமாறு தென் ஆப்பிரிக்காவை நாங்கள் கேட்டுக் கொள்ளவில்லை” என்று சமாளிக்கும் வகையில் குறிப்பிட்டார். ரஷ்யாவுக்கும், உக்ரைனுக்கும் இடையிலான மோதலில் எந்தத் தரப்புக்கும் ஆதரவாக நாங்கள் நிற்க மாட்டோம் என்று தொடக்கத்திலிருந்து தென் ஆப்பிரிக்கா கூறி வருகிறது.
 
