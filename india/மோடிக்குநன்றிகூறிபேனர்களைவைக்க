
மோடிக்கு நன்றி கூறி பேனர்களை வைக்க நிர்ப்பந்தம்?  கல்லூரி - பல்கலைக்கழகங்களுக்கு சுற்றறிக்கை அனுப்பிய யுஜிசி... 


நமது நிருபர்
ஜூன் 24, 2021
6/24/2021 12:00:00 AM



புதுதில்லி:
பதினெட்டு வயதுக்கு மேற்பட்ட அனைவருக்கும் தடுப்பூசி செலுத்துவதற்கு அனுமதி அளித்ததற்கு நன்றி தெரிவித்து, அனைத்து கல்லூரிகளும் பிரதமர் மோடிக்கு பேனர் வைக்க வேண்டும் என யுஜிசி (University Grants Commission 
- UGC) உத்தரவு பிறப்பித்திருப்பது சர்ச்சையை ஏற்படுத்தியுள்ளது.
இந்தியாவில் கொரோனா 2-ஆவது அலை தாக்கம் குறித்து, முன்கூட்டியே மருத்துவ வல்லுநர்கள் எச்சரித்தும், தடுப்பூசி உற்பத்தியில் மோடி அரசு கவனம் செலுத்தவில்லை. இதனால் கடந்த மார்ச், ஏப்ரல், மே ஆகிய மாதங்களில் பல லட்சம் பேர் கொரோனா தொற்றுக்கு பலியான பேரழிவுக்கு நாடு உள்ளானது. மோடி அரசு செயலிழந்து விட்டதாக சர்வதேச ஊடகங்கள் கடுமையாக சாடின. நிர்வாகம் செய்ய முடியாவிட்டால் மோடி பதவி விலக வேண்டும் என்று எதிர்க்கட்சிகள் வலியுறுத்தின. 18 வயதுக்கு மேற்பட்ட அனைவருக்கும் தடுப்பூசி செலுத்துவதில் மோடி அரசுக்கு என்ன சிக்கல்? தடுப்பூசிக்கென்று பட்ஜெட்டில் ஒதுக்கப்பட்ட ரூ. 35 ஆயிரம் கோடி எங்கே போனது? என்று டி.ஒய். சந்திரசூட் தலைமையிலான 3 பேர் கொண்ட உச்ச நீதிமன்ற அமர்வு மோடி அரசை கேள்விகளால் துளைத்தெடுத்தது. ஒன்றிய அரசே தடுப்பூசிகளை கொள்முதல் செய்து, அவற்றை மாநிலங்களுக்கு இலவசமாக வழங்க வேண்டும் என்றும் குறிப்பிட்டது.
இந்தப் பின்னணியில், நாட்டில் உற்பத்தியாகும் தடுப்பூசிகளில் 75 சதவிகிதத்தை ஒன்றிய அரசே கொள்முதல் செய்து, அவற்றை மாநிலங்களுக்கு ஜூன் 21 முதல் இலவசமாக வழங்கும் என்று கடந்த ஜூன் 8-ஆம் தேதி பிரதமர் மோடி அறிவித்தார். 25 சதவிகித தடுப்பூசிகளை தனியார் மருத்துவமனைகள் கொள்முதல் செய்து கொள்வதென்றும்; இலவச தடுப்பூசி போட்டுக்கொள்ள விரும்பாதவர்கள் தனியார் மருத்துவமனையில் பணம் கொடுத்து போட்டுக்கொள்ளலாம் என்றும் கூறினார். 
அதன்படி, 18 வயதுக்கு மேற்பட்டோருக்கான தடுப்பூசி போடும்பணி ஜூன் 21 முதல் துவங்கியது. முதல்நாளில் மட்டும் 86 லட்சத்திற்கும் அதிகமானோருக்கு தடுப்பூசி போடப்பட்டது.
இந்நிலையில்தான், நாட்டிலுள்ள அனைத்து பல்கலைக்கழகங்கள் கல்லூரிகளுக்கு ‘யுஜிசி’ எனப்படும் பல்கலைக்கழக மானியக் குழு (University Grants Commission - UGC) அனுப்பி வைத்துள்ள சுற்றறிக்கை புதிய சர்ச்சை ஒன்றை ஏற்படுத்தியுள்ளது. 
18 வயதிற்கு மேற்பட்ட அனைவருக்கும் தடுப்பூசி போட அனுமதி அளித்த பிரதமர் மோடிக்கு நன்றி கூறும் வகையில், அனைத்துக் கல்லூரிகள் மற்றும் பல்கலைக்கழகங்களிலும் விளம்பரப் பதாகைகள் வைக்க வேண்டும் என்பதுதான் அந்த சுற்றறிக்கை ஆகும்.இலவச தடுப்பூசி குறித்து விளம்பரப்படுத்துவதே, பேனர்கள் வைப்பதன் நோக்கம் என்று கூறப்பட்டாலும், உண்மையில், மோடியின் பராக்கிரமத்தால்தான் தடுப்பூசி கிடைக்கிறது என்ற எண்ணத்தை மாணவர்கள் மத்தியில் விதைப்பதும், அதன்மூலம் வாக்கு அறுவடை செய்வதும்தான் இதன் நோக்கம் என்று கூறப்படுகிறது. 
இதற்காக, ஒன்றிய ஒலிபரப்புத் துறை அமைச்சகத்தால்- இந்தி மற்றும் ஆங்கிலத்தில் வடிவமைக்கப்பட்ட பேனர்களை அனுப்பி வைத்துள்ள யுஜிசி, பிரதமருக்கு நன்றி கூறும் இந்த வகையிலான பேனர்களை கல்லூரிகளின் சமூக வலைத்தள பக்கங்களில் முகப்புப் படமாக வைக்குமாறும் அறிவுறுத்தி இருப்பதாக கூறப்படுகிறது. ஞாயிற்றுக்கிழமை பேனர் வடிவமைப்பை அனுப்பி, அதனைத் திங்கட்கிழமைக்குள் வைக்க வேண்டும் என்றும் அவசரப்படுத்தியுள்ளனர்.இது கல்லூரி மற்றும் பல்கலைக்கழக நிர்வாகங்கள் மத்தியில் அதிருப்தியை ஏற்படுத்தியுள்ளது. உயிர் காக்கும் தடுப்பூசியில் கூடவா, பிரதமர் அரசியல் ஆதாயம் தேடுவார்? என்ற முகச்சுளிப்பையும் ஏற்படுத்தியுள்ளது.
