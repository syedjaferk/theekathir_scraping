
 ‘ஹவன்’ புகை போட்டு, ஹனுமன் மந்திரம் சொன்னால் கொரோனா ஓடி விடும்... இது மீரட் நகர பாஜக தலைவரின் கண்டுபிடிப்பு... 


நமது நிருபர்
மே 21, 2021
5/21/2021 12:00:00 AM



மீரட்:
கொரோனா தொற்றைக் கட்டுக்குள் கொண்டுவர உலக நாடுகள், ஸ்பூட்னிக் வி, மாடர்னா, பைசர், கோவிஷீல்ட் என்று தடுப்பூசிகளைக் கண்டுபிடித்துள்ளன. இந்தியாவிலும் கோவாக்சின் என்ற தடுப்பூசி கண்டுபிடிக்கப்பட்டுள்ளது. இந்த தடுப்பூசிகளால் நல்ல பயனும் கிடைத்து வருகின்றன. 
ஆனால், தடுப்பூசி மருந்துகள் மூலம் மக்களைக் காப்பாற்றுவதில் அக்கறை செலுத்தாமல், மாட்டின் சிறுநீர், சாணம் ஆகியவற்றால் கொரோனாவைக் குணப்படுத்த முடியும் என்று பாஜக தலைவர்கள் தொடர்ந்து பிரச்சாரம் செய்து வருகின்றனர்.தற்போது இதன் அடுத்தகட்டமாக ‘ஹவன்’ புகைப் போட்டு, ஹனுமன் மந்திரம் சொன்னால் கொரோனா ஓடிவிடும் என்று உ.பி. மாநிலம் மீரட்டைச் சேர்ந்த பாஜக தலைவர் கோபால் சர்மா என்பவர் கண்டுபிடித்துள்ளார்.மாட்டின் சாணம், பசுவின் நெய், மா மரத்தின் பட்டைகளைக் கற்பூரம் கொண்டு எரிக்கும் போது வருவதையே ‘ஹவன் புகை’ என்கின்றனர். பாஜக தலைவர் கோபால் சர்மா, சங்கு ஊதிக் கொண்டும், ஹனுமன் மந்திரத்தைச் சொல்லிக் கொண்டும், தெருத் தெருவாக இந்த ‘ஹவன் புகை’யைப் போட்டு கொரோனாவை விரட்டும் பணியில் ஈடுபட்டுள்ளார்.
‘மீரட்டின் நய் பாஸ்தி மற்றும் சிவபுரம் பகுதிகளில் புனித ஹவன் புகையை நாங்கள் பரப்பினோம். இவ்வாறு செய்வதன் மூலம் வளிமண்டலத்தில் ஆக்சிஜன் அளவு அதிகரிக்கும் என்பதோடு, ஆபத்தான வைரஸ்கள் கொல்லப்படும்’ என்று கோபால் சர்மா விளக்கமும் அளித்துள்ளார்.
