
மத்திய பிரதேசத்தில் பழங்குடியின சமூகத்தைச் சேர்ந்தவர் சித்திரவதை செய்யப்பட்டு கொலை- 5 பேர் கைது  


நமது நிருபர்
ஆகஸ்ட் 29, 2021
8/29/2021 2:35:52 PM



போபால் : மத்திய பிரதேசம் , நீமுச் மாவட்டத்தில் உள்ள ஜெடியா கிராமத்தில் , பழங்குடியின வகுப்பைச் சேர்ந்த ஒருவரை 8 பேர் கொண்ட கும்பல் சித்திரவதை செய்து கொலை செய்துள்ளனர். இந்த சம்பவத்தில் குற்றவாளிகளான 8 நபர்களில் 5 நபர்களை தற்பொழுது காவல்துறை கைது செய்துள்ளனர். 
நாடு முழுவதும் தலித் மற்றும் பழங்குடியின சமூகத்தினருக்கு எதிரான கொடுமைகள் தொடர்ந்து அரங்கேறி வருகிறது. இந்நிலையில் , மத்தியபிரதேச மாநிலம் நீமுச் மாவட்டத்திலுள்ள ஜெடியா கிராமத்தில் , தங்கள் உடைமைகளைத் திருடியுள்ளதாகக் குற்றம்சாட்டி , பழங்குடி சமூகத்தைச் சேர்ந்த கன்னையா பீல் என்பவரை 8 பேர் கொண்ட கும்பல் சரமாரியாகத் தாக்கியுள்ளனர். மேலும், அவரை ஓடும் டிரக் லாரியில் கட்டிப்போட்டுள்ளனர்.  இதனால் படுகாயமடைந்த கன்னையா பீல் சம்பவ இடத்திலேயே உயிரிழந்தார் . 
இந்த சம்பவத்தை மொத்தமும் வீடியோ பதிவு செய்த அந்த கும்பல் , காவல்துறைக்குத் தொடர்பு கொண்டு திருடனைப் பிடித்து வைத்துள்ளதாகக் கூறியுள்ளனர். அதன்படி அங்கு விரைந்த போலீசார் சம்பவத்தின் உண்மைத் தன்மையை அறிந்து குற்றவாளிகளில் 5 பேரைக் கைது செய்துள்ளனர், மேலும் தப்பித்து ஓடிய மூன்று பேரையும் தேடி வருகின்றனர். 
இந்த சம்பவத்தில் ஈடுபட்ட  குற்றவாளிகளின் மேல் கொலை மற்றும் வன்கொடுமை தடுப்பு சட்டத்தின் கீழ் வழக்குப்பதிவு செய்யப்பட்டுள்ளது. 
 
 
