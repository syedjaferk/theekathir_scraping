
இராணுவப் பள்ளிகள் (2) : யார் இந்த ஹிமானி சாவர்கர்?


நமது நிருபர்
ஆகஸ்ட் 2, 2019
8/2/2019 12:24:56 PM



ஹிமானி சாவர்கர் (1947 -2015) எனும் துணிவுமிக்க பெண்மணியை நீங்கள் தெரிந்துகொள்ள வேண்டும். இந்துமகாசபையில் மட்டுமின்றி மலேகான் பயங்கரவாதத் தாக்குதலின்போது மேலுக்கு வந்த பெயர்களில் ஒன்று. ஒரு காலத்தில் சாவர்கர் , மூஞ்சே போன்றோரால் உருவாக்கப்பட்ட இவ் அமைப்பின் அதே பெயரில் 2006ல் அதே போன்ற நோக்கங்களுடன் மீண்டும் உருவாக்கப்பட்டபோது அதற்குத் தலைமை ஏற்றவர் இந்த வீரப் பெண்மணி.
ஹிமானி சாவர்கர்... யார் இவர்?
காந்தியைக் கொன்றதற்காக தூக்கிலேற்றப்பட்ட நாதுராம் கோட்சேயின் சகோதரன் கோபால் கோட்சேயின் மகள். இந்த கோபால் கோட்சேயும் கொலைச் சதியில் பங்கேற்றதற்காக ஆயுள் தண்டனை பெற்றவர் என்பதை அறிவீர்கள். காந்தியை அவர்கள் கொன்றபோது இந்த மகள் பத்து மாதக் குழந்தை. பெயர் அசிலதா. தந்தை விடுதலையாகி வந்தபோது இந்த மகளின் வயது 18. காந்தி கொலையில் சதிகாரர் எனவும், கோட்சேயின் கைகளில் காந்தியைக் கொன்று வீழ்த்துவதற்குத் துப்பாக்கியையும் கொடுத்து அனுப்பியதாகக் குற்றம் சாட்டப்பட்டுப் பின் விடுதலை செய்யப்பட்ட சாவர்கரின் தம்பியுமான நாராயண் சாவர்கருக்கு ஒரு மகன் உண்டு. அவன் அசிலதாவைத் திருமணம் செய்து கொண்டான். அதன் பின் அவள் ஹிமானி சாவர்க்கர் ஆனாள்.
ஆம் கோட்சே, சாவர்கர் என்கிற இரு புகழ்பெற்ற குடும்பங்களுக்கும் வாரிசானார் ஹிமானி சாவர்கார். கட்டிடக் கலையில் தேர்ச்சி பெற்ற (architect) அவர் 2000 ஆண்டுக்குப் பின் இந்துமகா சபையில் இணைந்து செயல்பட்டார். 2006ல் சமீர் குல்கர்னியின் அழைப்பை ஏற்று இந்துமகாசபையின் தலைவராகவும் ஆனார். கோட்சே, சாவர்கர் எனும் இரு பெருங் குடும்பங்களின் இணைவில் பிறந்தவர் என்றால் சொல்லவும் வேண்டுமா?
"குண்டு வெடிப்பிற்கு குண்டு வெடிப்பே பதிலடி. முஸ்லின்களின் வன்முறையை அப்படித்தான் எதிர்கொள்ள வேண்டும்" - என முழங்கியவர் அவர். புனே ஒரு பிராமண மையம். காந்தி கொலைக்குப் பின் ஆங்காங்கு சிதறிக் கிடந்த மராத்தி பிராமணர்கள் புனேயில் வந்து மையம் கொண்டனர் என்கிறார் சைகத் தத்தா (Outlook, Nov 17, 2008).
2008 செப்டம்பர் 29 அன்றுதான் மலேகான் பயங்கரவாதத் தாக்குதல் நடந்தது. 6 பேர்கள் கொல்லப்பட்டு 90 பேர்கள் காயம் அடைந்தனர், தற்போது பா.ஜ.க நாடாளுமன்ற உறுப்பினராக உள்ள சாத்வி பிரக்ஞாசிங் தாகூர் எனும் பெண் துறவி, சாமிர் குல்கர்னி, ஓய்வுபெற்ற இராணுவ மேஜர் ரமேஷ் உபாத்யாயா, அபய் ராதிர்கர், ரமேஷ் தவாலே அப்போது இராணுவத்தில் பதவியில் இருந்த லெப்டினன்ட் கர்னல் ஸ்ரீகாந்த் புரோகித் என மலேகான் பயங்கரவாதத் தாக்குதலுக்காகக் கைது செய்யப்பட்ட எல்லோரும் ஹிமானி சாவர்கரின் தலைமையில் இயங்கிய அபிநவ் பாரத் அமைப்பைச் சேர்ந்தவர்கள் என்பது குறிப்பிடத் தக்கது.
"சென்று போன பல நூற்றாண்டுகளில் பல இலட்சக் கணக்கான இந்துக்களைக் கொன்றவர்களைப் பழி வாங்குவோம்" எனும் முழக்கத்தை இவர்கள் வைத்தனர். மும்பையில் இந்த இயக்கம் பதிவு செய்யப்பட்டாலும் புனேயிலேயே அது மையம் கொண்டிருந்தது. போபால், விடிஷா, ராங்சன் முதலான மத்தியப் பிரதேச மாவட்டங்களிலும் அது பரவி இருந்தது என அவுட்லுக் இதழ் அப்போது எழுதியது. "முஸ்லிம்கள் தரும சத்ருக்கள்... அனுதாபமோ மன்னிப்போ கிடையாது, இனி போர்தான். அது தீவிரமாக இருக்கும்.." என அவர்கள் முழங்கினர்,. ரமேஷ் உபாத்யாயா இந்த இயக்கத்தின் செயல்தலைவராக இருந்தார்.
சிவநாராயண்சிங் கல்சங்கரா, ராமச்சந்திர கல்சங்கரா முதலான வேறு சிலரும் மலேகான் தாக்குதலில் பங்குபெற்றதாகக் குற்றம் சாட்டிய பயங்கரவாத எதிர்ப்பு காவற் படை (ATS) ராமச்சந்திரராவும் பிரக்ஞாவும் இது குறித்து உரையாடிய டேப் எனவும் ஒரு ஆதாரத்தை முன்வைத்தது.
நாசிக்கில் உள்ள போன்சாலா இராணுவப் பள்ளியில்தான் அவர்கள் கூடி சதித்திட்டம் தீட்டினர் எனவும் குற்றம்சாட்டப்பட்டது.
(தொடரும்)
