
இந்திய-அமெரிக்க அணுசக்தி உடன்பாடு இடதுசாரிகள் நிலைப்பாட்டிற்கும் சீனாவுக்கும் எந்தத் தொடர்பும் இல்லை...  விஜய் கோகலே அவதூறுக்கு சீத்தாராம் யெச்சூரி பதிலடி.... 


நமது நிருபர்
ஆகஸ்ட் 7, 2021
8/7/2021 12:00:00 AM



புதுதில்லி:
இந்திய-அமெரிக்க அணுசக்தி உடன்பாட்டை சீனாவின் நிர்ப்பந்தத்தின் பேரில்தான் இடதுசாரிகள் எதிர்த்தார்கள் என்று, முன்னாள் வெளியுறவுச் செயலாளர் விஜய் கோகலே கூறியிருப்பது முற்றிலும் அர்த்தமற்றது; அடிப்படை ஆதாரமில்லாதது என சீத்தாராம் யெச்சூரி விமர்சித்துள்ளார்.
இந்திய வெளியுறவுத்துறையின் முன்னாள் செயலாளர் விஜய் கோகலே சமீபத்தில் ‘தி லாங் கேம்’ என்ற நூலை வெளியிட்டுள்ளார். அதில், இந்திய - அமெரிக்கா அணுசக்தி உடன்பாட்டை தடுத்து நிறுத்துவதற்காக, சீனா, இந்திய இடதுசாரிகளுடன் தனக்கு உள்ள “நெருக்கமான தொடர்புகளை” பயன்படுத்திக் கொள்ள முயற்சித்தது என்று எழுதியுள்ளார்.அவரது இந்தக் கூற்றை முற்றிலும்நிராகரித்துள்ள மார்க்சிஸ்ட் கம்யூனிஸ்ட் கட்சியின் பொதுச் செயலாளர் சீத்தாராம் யெச்சூரி, இதுதொடர்பாக பிடிஐ செய்தி நிறுவனத்திற்கு அளித்துள்ள பேட்டி வருமாறு:
இந்திய - அமெரிக்க அணுசக்தி ஒப்பந்தத்தை இடதுசாரிக்கட்சிகள் எதிர்த்தன. ஏனெனில் இந்த ஒப்பந்தமானது இந்தியாவின் போர்த்திற கட்டமைப்பு சார்ந்த சுயாட்சிக் கொள்கையையும், சுயேச்சையான வெளிநாட்டுக் கொள்கையையும் சமரசத்திற்கு உட்படுத்திடும் என்பதாலேஆகும்.  இந்த ஒப்பந்தமானது இந்தியாவைத் தனது ராணுவ மற்றும் சூழ்ச்சிக் கூட்டணிக்குள் இழுத்துப் போடுவதற்காக அமெரிக்காவால் கொண்டுவரப்பட்டதாகும். இதன்மூலம் இந்தியாவின் எரிசக்திப் பாதுகாப்புக்கு உண்மையில் எவ்விதமான பயனும் கிடையாது.இந்த ஒப்பந்தம் ஏற்பட்டு பத்து ஆண்டுகளுக்கும் மேலாகிவிட்ட நிலையில் இதுவரை நடைபெற்றுள்ள நிகழ்வுகள் இதனை உறுதிப்படுத்துகின்றன. நாட்டில் மக்கள் பயன்பாட்டிற்கான அணுமின்சக்தி ஒரு மெகாவாட் கூட கூடுதலாக விரிவாக்கப்படவில்லை. மாறாக, இந்தியா, அமெரிக்காவின் நெருக்கமான ராணுவக் கூட்டாளியாகவும் அதன் இளைய பங்காளியாகவும் மாறியிருக்கிறது என்பதைத்தவிர வேறெதுவும் நடக்கவில்லை.
இந்தியாவின் இறையாண்மை மற்றும் போர்த்திற கட்டமைப்பு சார்ந்த சுதந்திரம் ஆகியவற்றை மனதில் கொண்டுதான் இடதுசாரிக் கட்சிகள், மேற்கண்ட ஒப்பந்தத் திற்கு எதிரான நிலைப்பாட்டை மேற்கொண்டன. இதற்கும் சீனாவுக்கும்எவ்விதச் சம்பந்தமும் கிடையாது. இந்த ஒப்பந்தத்தில் கையெழுத்திட்டால், அணுசக்தி விநியோகக் குழுமத்தில் (என்எஸ்ஜி) இந்தியாவுக்கு இடம் அளிப்பதற்காக விதிகளைத் தளர்த்திக்கொள்ள சீனா ஒப்புதல் அளித்திருந்தது என்பதை நினைவில் கொளள் வேண்டும். இந்தியாவுக்கு அப்படிப்பட்ட விலக்கு கிடைப்பதை சீனா ஆதரித்த போதிலும் கூட, இந்த ஒப்பந்தத்தை இடதுசாரிக் கட்சிகள் கடுமையாக எதிர்த்தன என்பதே உண்மை.இதுதொடர்பாக விஜய் கோகலேயுடைய புத்தகத்தில் உள்ள கருத்துக்கள், இடதுசாரிகளிடம் சீனா செல்வாக்கு செலுத்தியிருப்பதாகக் கூறுவது முற்றிலும் அடிப்படையற்றதாகும். அநேகமாக, அந்தசமயத்தில் பிரதான எதிர்க்கட்சியாக இருந்தது எது என்பதை அவர் அறியவில்லை என்றே தெரிகிறது. அப்போது பிரதான எதிர்க்கட்சியாக இருந்தது, பாஜக-வாகும். அந்தக் கட்சியும்கூட நாடாளுமன்றத்தில் அணுசக்தி ஒப்பந்தத்தை அப்போது எதிர்த்தது.இவ்வாறு சீத்தாராம் யெச்சூரி கூறியுள்ளார். (ந.நி.)
