
நியாயமான கேள்வி..... 


நமது நிருபர்
ஆகஸ்ட் 18, 2021
8/18/2021 12:00:00 AM



நரேந்திர மோடி தலைமையில் பாஜக அரசு பதவியேற்றதிலிருந்தே நாடாளுமன்ற நடவடிக்கைகள், நிர்வாக ஏற்பாடுகள், நிலையான செயல்பாட்டு நெறிமுறைகள் எல்லாம் கொஞ்சம்கொஞ்சமாக அல்ல, தடாலடியாக மாற்றம் செய்யப்பட்டு ஜனநாயகம் ஏறத்தாழ முடக்கப்பட்டு விட்டது. 
ஐந்தாண்டுத் திட்டம் அடியோடு ஒழித்துக்கட்டப்பட்டது. மாநிலங்களின் நிதித்தேவைகளை எடுத்துரைத்துப் பெறும் நிதிக்கமிஷன் காலி செய்யப்பட்டது. இது தவிர ஜனநாயகச் செயல்பாட்டு நடைமுறைகளை பலப்படுத்தும் நாடாளுமன்றத்தின் பல்வேறு குழுக்கள் செயல்படவிடாமலே செய்யப்பட்டுள்ளன.அத்தகைய நடவடிக்கைகளின் தொடர்ச்சியாக நிர்வாகச் செயல்பாட்டுக்கு உதவிடும் வகையில் அமைந்திருக்கும் தீர்ப்பாயங்களையும் ஒழித்துக் கட்டுவதன் ஒரு படிநிலையாக அதன் பணியிடங்களை பூர்த்தி செய்யாமல் அதன் தலைவர் மற்றும் உறுப்பினர்களின் பதவிக் காலத்தை 4 ஆண்டுகளாக குறைத்தது.
இது தொடர்பான வழக்கில் அவர்கள் 5 ஆண்டுகள் தொடர்ந்து பணியில் இருக்க வேண்டும் என உச்சநீதிமன்றம் தீர்ப்பளித்தது. ஆனால் அதனைமீறிடும் வகையில் வயது வரம்பை ஓராண்டு குறைத்து அவசர சட்டம் கொண்டு வந்தது. இதையடுத்து தொடரப்பட்ட வழக்கில் அந்த சட்டத்தை உச்சநீதிமன்றம் ரத்து செய்தது. ஆனால் அதையும் மீறிடும் வகையில் கடந்த நாடாளுமன்றக் கூட்டத் தொடரில் அதே சரத்துக்களுடன் மசோதாவை கொண்டு வந்து சட்டமாக நிறைவேற்றியும் விட்டது மோடி அரசு.இந்த நிலையில் ஜிஎஸ்டி தீர்ப்பாயம் அமைக்கக்கோரி தொடரப்பட்ட பொதுநல வழக்கின் விசாரணையின்போது உச்சநீதிமன்ற தலைமை நீதிபதி என்.வி.ரமணா அவசரச் சட்டம் செல்லாது என்று அறிவிக்கப்பட்ட பிறகு அதையே மசோதாவாக நிறைவேற்ற வேண்டிய நோக்கம் என்ன என்பதை விளக்க வேண்டும் என்று ஒன்றிய அரசுக்கு உத்தரவிட்டுள்ளார்.அத்துடன் தீர்ப்பாயங்களில் காலியிடங்களுக்கு பணி நியமனம் செய்தது தொடர்பாக ஒரு உத்தரவையாவது காட்டுங்கள் என்று கேட்டு வேதனைப்பட்டுள்ளார். சில நியமனங்கள் செய்யப்பட்டுள்ளன என்றும் விரிவான பதிலளிக்க 2 வாரம்அவகாசம் தேவை என்றும் ஒவ்வொரு முறையும்கூறுகிறீர்கள். ஆனால் நடவடிக்கை ஏதும் எடுக்கப்படுவதில்லை என்றும் கவலை தெரிவித்துள்ளார்.
தீர்ப்பாயங்கள் வேண்டுமா? வேண்டாமா என்பதையாவது தெளிவுபடுத்துங்கள் என்று கேட்கும் தலைமை நீதிபதியின் கேள்விக்கு மௌனத்தையே பதிலாக தருகிறார் ஒன்றிய அரசின் சொலிசிட்டர் ஜெனரல் துஷார் மேத்தா. யார்என்ன கேள்வி கேட்டாலும் நாங்கள் நினைப்பதைத்தான் செய்வோம் என்கிற பாசிச நடைமுறையை - பாஜகவின் எஜமானரான ஆர்எஸ்எஸ் -சின் செயல்பாட்டையே ஒன்றிய மோடி அரசு கடைப்பிடிக்கிறது. ஜனநாயக நடைமுறையை, கூட்டாட்சித் தத்துவத்தை வலுப்படுத்தும் எந்த செயல்வடிவத்தையும் அமைப்பையும் பாசிச எண்ணம் கொண்டவர்கள் விரும்புவதில்லை. ஆனால் அவர்கள் நீடிப்பதில்லை. கடைசியில் வரலாற்றின் குப்பைத்தொட்டிகளில் தான் சென்று சேர்ந்திருக்கிறார்கள் என்பதே வரலாறு.
