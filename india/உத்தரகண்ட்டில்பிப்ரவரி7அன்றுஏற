
உத்தரகண்ட்டில் பிப்ரவரி 7 அன்று ஏற்பட்ட பனிச்சரிவில் சிக்கி 80 பேர் பலி, 204 மாயம் - அரசு தகவல் 


நமது நிருபர்
ஜூலை 20, 2021
7/20/2021 4:36:48 PM



உத்தரகாண்ட மாநிலத்தில் பிப்ரவரி 7 ஆம் தேதி ஏற்பட்ட பனிச்சரிவில் சிக்கி 80 பேர் உயிரிழந்துள்ளதாகவும்,  204 பேர் மாயமாகியுள்ளதாகவும் மக்களவையில் இன்று தெரிவிக்கப்பட்டது. 
உத்தரகாண்ட் மாநிலம் சாமோலி மாவட்டம் ஜோஷிபாத் பகுதியில் உள்ள பனிமலையில் பிப்ரவரி 7 ஆம் தேதி பனிச்சரிவு ஏற்பட்டது. ரிஷிகங்கா மின்நிலையம் அருகே பெரிய அளவில் ஏற்பட்ட இந்த பனிச்சரிவால், தவுலிகங்கா நதியில் வெள்ளப்பெருக்கு ஏற்பட்டது. திடீரென ஏற்பட்ட இந்த  வெள்ளப்பெருக்கின் காரணமாக ஆற்றங்கரையோரத்தில் உள்ள பல்வேறு வீடுகள் அடித்துச் செல்லப்பட்டதாகவும், 100க்கும் மேற்பட்டோர் வெள்ளத்தில் சிக்கி உயிரிழந்ததாகவும் தெரிவிக்கப்பட்டது. 
இந்நிலையில் இந்த பனிச்சரிவில் சிக்கி 80 பேர் உயிரிழந்துள்ளனர் என்றும்,  204 பேர் மாயமாகியுள்ளனர் என்று மக்களவைக்கு இன்று  தெரிவிக்கப்பட்டது. மேலும், அலக்நந்தா ஆற்றின் கிளை நதியான ரிஷிகங்கா ஆற்றின் மேல் நீர்ப்பிடிப்பு பகுதியில் பனிச்சரிவு ஏற்பட்டதே, ரிஷிகங்கா ஆற்றின் நீர்மட்டம் திடீரென உயர வழிவகுத்தது என்று ஒன்றிய உள்துறை இணை அமைச்சர் நித்யானந்த் ராய் தெரிவித்தார்.
உத்தரகண்ட் மாநில அரசு அளித்த தகவல்களின்படி, பனிச்சரிவில் சிக்கி  204 பேர் மாயமாகியுள்ளதாகத் தெரிவிக்கப்பட்டுள்ளது. மேலும் இதுவரை 80 பேரின் சடலங்கள் மீட்கப்பட்டுள்ளதாகவும் தெரிவிக்கப்பட்டது. 
 
