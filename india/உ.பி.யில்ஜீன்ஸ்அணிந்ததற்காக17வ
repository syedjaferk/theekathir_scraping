
உ.பி.யில் ஜீன்ஸ் அணிந்ததற்காக 17 வயது சிறுமியை அடித்துக் கொன்ற உறவினர்கள் 


நமது நிருபர்
ஜூலை 22, 2021
7/22/2021 1:39:39 PM



உத்தரப்பிரதேசத்தில் ஜீன்ஸ் அணிந்ததற்காக 17 வயது சிறுமியை அவரது உறவினர்களே அடித்துக்கொன்ற சம்பவம் பெரும் அதிர்ச்சியை ஏற்படுத்தியுள்ளது. 
உத்தரப் பிரதேச மாநிலம் தியோரியா மாவட்டத்தைச் சேர்ந்தவர் அமர்நாத் பஸ்வான். இவருக்குப் பஞ்சாப் மாநிலம் லூதியானாவில் வேலை கிடைத்ததையடுத்து அவர் தனது மனைவி, 17 வயது மகளுடன் அங்குச் சென்றுள்ளார். இந்நிலையில், சிறிது நாட்கள் லூதியானாவில் தங்கியிருந்த அமர்நாத் பஸ்வானின் மனைவி மற்றும் மகள் சொந்த கிராமத்துக்குத் திரும்பியுள்ளார்.  
அப்போது அமர்நாத் பஸ்வானின் மகள் ஜீன்ஸ் பேண்ட் அணிந்துள்ளார்.  சிறுமி ஜீன்ஸ் பேண்ட் அணிந்திருந்ததற்கு அவரது தாத்தா மற்றும் உறவினர்கள்  கடும் எதிர்ப்பு தெரிவித்துள்ளனர்.
மேலும் ஜீன்ஸ் பேண்ட் அணியக்கூடாது எனக் கூறியுள்ளனர். அதற்குச் சிறுமி மறுத்துள்ளார். இதனால் ஆத்திரமடைந்த உறவினர்கள் சிறுமியை சுவற்றில் மோதியும், பலமாகத் தாக்கியும் கொலை செய்துள்ளனர். பின்னர் அவரது உடலை ஆட்டோவில் தூக்கிச் சென்று அங்குள்ள மேம்பாலத்துக்குக் கீழே வீசியுள்ளனர். அவரது உடல் மேம்பாலத்தின் கிரில்லில் தொங்கியபடி கிடந்துள்ளது.
இதுகுறித்து தகவலறிந்த காவல்துறையினர், விசாரணை நடத்தி சிறுமியைக் கொன்ற அவரது தாத்தாவையும், உடலை ஏற்றிச்சென்ற ஆட்டோ டிரைவரையும் கைது செய்துள்ளனர். மேலும் அவரது  உறவினர்கள் அரவிந்த் மற்றும் அவரது மனைவி ஆகியோரை தேடி வருகின்றனர். 
