
40 லட்சம் டிராக்டர்களுடன் நாடாளுமன்ற முற்றுகை உறுதி.. ஜனவரி 26 போராட்டத்தை சதிசெய்து மோடி அரசு சீர்குலைத்து விட்டது... 


நமது நிருபர்
பிப்ரவரி 25, 2021
2/25/2021 12:00:00 AM



புதுதில்லி:
நாசகர வேளாண் சட்டங்களை மத்திய அரசு உடனடியாக திரும்பப் பெறாவிட்டால், 40 லட்சம் டிராக்டர்களுடன்  நாடாளுமன்றம் முற்றுகையிடப்படும் என்று பாரதிய கிசான் யூனியன் தலைவர் ராகேஷ் திகாயத் அறிவித்துள்ளார்.
மோடி அரசின் வேளாண் சட்டங்களுக்கு எதிராக, விவசாயிகள் தில்லி எல்லைகளை முற்றுகையிட்டு நடத்திவரும் போராட்டம் 93 நாட்களை கடந்து விட்ட நிலையில், போராட்டத்தை மேலும் தீவிரப்படுத்துவதென விவசாயிகள் முடிவு செய்துள்ளனர்.இதற்காக, ஒவ்வொரு மாநிலத்திற்கும் சென்று விவசாயிகளைத் திரட்டும், ‘கிசான் மகா பஞ்சாயத்து’ எனும் நிகழ்ச்சியை நடத்தி வருகின்றனர். இதில், பல்வேறு விவசாயிகள் அமைப்புக்களின் தலைவர்கள் பங்கேற்று பேசி வருகின்றனர்.
அந்த வகையில், செவ்வாயன்று ராஜஸ்தான் மாநிலத்திலுள்ள சிகார் என்ற பகுதியில் விவசாயிகளின் ‘கிசான் மகா பஞ்சாயத்து’ நிகழ்ச்சி நடைபெற்றது. இதில் பங்கேற்றுப் பேசுகையில்தான், 40 லட்சம் டிராக்டர்களுடன் நாடாளுமன்றத்தை முற்றுகையிட உள்ளதாக ராகேஷ் திகாயத் தெரிவித்துள்ளார். இதுதொடர்பாக அவர் மேலும் கூறியிருப்பதாவது:“நாட்டில் இருக்கும் விவசாயிகள் அனைவரும் எப்போதும் நமது மூவண்ணக் கொடியை விரும்புகிறார்கள். ஆனால், இந்த நாட்டின் தலைவர்கள்தான் அதை விரும்புவதில்லை. அதனால்தான், ஜனவரி 26 குடியரசு தின டிராக்டர் பேரணியின்போது விவசாயிகளை இழிவுபடுத்த ஒரு சதித்திட்டம் தீட்டப்பட்டது. இந்த முறை நாடாளுமன்றத்தை முற்றுகை
யிட்டு போராட்டம் நடைபெறும். இதுகுறித்து அறிவித்துவிட்டு தலைநகரை முற்றுகையிடுவோம். இந்தமுறை நான்கு லட்சம் டிராக்டர்களுக்கு பதிலாக 40 லட்சம் டிராக்டர்கள் இருக்கும்.போராட்டத் தேதியை, அனைத்து விவசாயச் சங்க தலைவர்களும் இணைந்து அறிவிப்பார்கள். அதற்கேற்ப, நாடு முழுவதும் உள்ள விவசாயிகள் எப்போதும் தயாராக இருக்க வேண்டும்.
சர்ச்சைக்குரிய மூன்று விவசாய சட்டங்களையும் மத்திய அரசு ரத்து செய்ய வேண்டும். குறைந்தபட்ச ஆதரவு விலையை உறுதி செய்யும் சட்டத்தை நிறைவேற்ற வேண்டும். இல்லையென்றால், நாட்டில் பெரிய நிறுவனங்களுக்குச் சொந்தமான சேமிப்பு கிடங்குகளை விவசாயிகள் தாக்க வேண்டியிருக்கும். இந்தப் போராட்டத்திற்கான தேதியும் விரைவில் அறிவிக்கப்படும்.போராட்டத்தில் ஈடுபட்டுள்ள விவசாயிகள் ‘இந்தியா கேட்’ அருகே உள்ள பூங்காக்களை உழுது, அங்கேயே தங்கள் பயிர்களை விளைவிப்பார்கள்.இவ்வாறு ராகேஷ் திகாயத் பேசியுள்ளார்.
