
தமிழகத்தில் 69.2% பேர் கொரோனா எதிர்ப்புச் சக்தி பெற்றுள்ளனர் - ஆய்வில் தகவல் 


நமது நிருபர்
ஜூலை 29, 2021
7/29/2021 3:48:10 PM



தமிழகத்தில் கொரோனாவுக்கு எதிராக நோய் எதிர்ப்புச் சக்தி பெற்றவர்கள் விகிதம் 69.2% என  செரோ சர்வே என்ற ஆய்வின் முடிவில் தெரிவிக்கப்பட்டுள்ளது. 
இந்திய மருத்துவ ஆராய்ச்சி கழகம் சார்பில் ஆய்வு ஒன்று  மேற்கொள்ளப்பட்டது. இதில் ஒவ்வொரு மாநிலத்திலும் எத்தனை மக்கள் கொரோனாவுக்கு எதிரான நோய் எதிர்ப்பு ஆற்றலைப் பெற்றுள்ளார்கள் என்று ஆய்வு செய்யப்பட்டது.
இதனையடுத்து 11 மாநிலங்களில் உள்ள 70 மாவட்டங்களில் கொரோனா எதிர்ப்புச் சக்தியைக் கணக்கிடும் செரோ சர்வே ஆய்வு நடத்தப்பட்டது. இந்நிலையில், இதன் முடிவுகள் தற்போது வெளியிடப்பட்டன.
இதில் குறைந்தது மூன்றில் இரு பங்கு மக்கள் கொரோனாவுக்கு எதிரான நோய் எதிர்ப்புச் சக்தியை, அதாவது ஆன்டிபாடியை பெற்றுள்ளனர் எனத் தெரிய வந்துள்ளது. ராஜஸ்தான் மாநிலத்தில்  76.2% பேரும், பீகாரில் 75.9%, குஜராத்தில் 75.3%, சத்தீஷ்காரில் 74.6%, உத்தரகாண்டில் 73.1%, உத்தரப்பிரதேசத்தில் 71%, ஆந்திராவில் 70.2%, கர்நாடகத்தில் 69.8%, ஒடிசாவில் 68.1%, பேரும் நோய் எதிர்ப்பு ஆற்றலைப் பெற்றுள்ளனர். இந்த விகிதம் தமிழகத்தில் 69.2%, சதவீதமாக உள்ளது.
இதில் மிகக் குறைவாகக் கேரளாவில் 44.4 % மக்கள் மட்டுமே நோய் எதிர்ப்பு ஆற்றலைப் பெற்றுள்ளனர். அதிக அளவாக மத்தியப் பிரதேசத்தில் 79% மக்கள் நோய் எதிர்ப்பு ஆற்றலைப் பெற்றுள்ளனர் என இந்த ஆய்வின் முடிவில் தெரிவிக்கப்பட்டுள்ளது. 
