
ஐஐடிகளில் இடஒதுக்கீட்டை  உறுதிசெய்க...   சு.வெங்கடேசன் எம்.பி.யின் கடிதம்  ஐ.ஐ.டி நிலைக்குழுவிற்கு அனுப்பப்பட்டுள்ளது.... 


நமது நிருபர்
ஆகஸ்ட் 7, 2021
8/7/2021 12:00:00 AM



புதுதில்லி:
இட ஒதுக்கீட்டை ஒழிக்கும் வகையிலான இராம்கோபால் ராவ் குழுவின் அறிக்கையை நிராகரித்து ஐஐடிகளில் இடஒதுக்கீட்டை உறுதிசெய்ய வேண்டும் என்று வலியுறுத்தி மார்க்சிஸ்ட் கம்யூனிஸ்ட் கட்சியின் மதுரை நாடாளுமன்ற உறுப்பினர் சு.வெங்கடேசன் அனுப்பிய கடிதத்திற்கு ஒன்றிய கல்வித்துறை அமைச்சர் பதில் அளித்துள்ளார்.இதுகுறித்து சு. வெங்கடேசன் எம்.பி.,வெளியிட்டுள்ள செய்திக்குறிப்பு வருமாறு:
ஐ.ஐ.டி இட ஒதுக்கீடு மீறல்கள் குறித்தபிரச்சனைகள் தொடர்ந்து எழுந்த வண்ணம் உள்ளன. இட ஒதுக்கீட்டின் முறையான அமலாக்கம் பற்றி பரிசீலிப்பதற்காக தில்லிஐ.ஐ.டி இயக்குநர் இராம் கோபால ராவ் தலைமையில் போடப்பட்ட நிபுணர் குழு ஆசிரியர் நியமனத்தில் இட ஒதுக்கீட்டை ஒழித்துவிடலாம்; முனைவர் பட்ட அனுமதியில் கட்டாயமானதாக இருக்க வேண்டிய தில்லை; மாணவர் அனுமதியில் நன்றாகவே அமலாகிறது என்ற வகையில் அறிக்கை யை தந்து அதிர்ச்சியை ஏற்படுத்தியது. இப்பிரச்சனை குறித்து தொடர்ந்து கடிதங்களையும், நாடாளுமன்ற கேள்விகளையும் எழுப்பி வருகிறேன். 
2021 மார்ச் 8 இல் நான் எழுதிய கடிதத்தில் இராம் கோபால் ராவ் குழு தனக்குஇட்ட பணியை செய்யாமல் வரம்பு மீறி எதிர் மாறான வேலையை செய்திருக் கிறது. ஆகவே உடனடியாக அந்த அறிக்கையை நிராகரித்து இட ஒதுக்கீட்டு அமலாக்கத்திற்கு நடவடிக்கை எடுக்க வேண்டுமென கோரி இருந்தேன். அந்த நிபுணர் குழு அறிக்கையை ஐ.ஐ.டி நிலைக் குழுபரிசீலிப்பதாக முதலில் பதில் வந்தது.  ஐ.ஐ.டி நிலைக் குழுவும் தனது எல்லைகளை மீறிவிடக் கூடாது என்று அறிவுறுத்துமாறு வலியுறுத்தி இருந்தேன். அதற்கான 02.08.2021 தேதியிட்ட பதில் கடிதம் ஒன்றிய கல்வி அமைச்சர் தர்மேந்திரபிரதானிடம் இருந்து வந்துள்ளது. 
ஐ.ஐ.டி நிலைக்குழுவிற்கு எனது கடிதம் அனுப்பப்பட்டுள்ளது எனவும் அக்கடிதத்தில் இடம் பெற்றுள்ள கருத்துக்களை கவனத்தில் எடுத்திருப்ப தாகவும், நிலைக் குழுவும் தனது பரிந்துரைகளை இறுதி செய்து அனுப்பும் போது இக் கருத்துக்களை கணக்கில் கொள்ளு மென்றும் தெரிவித்துள்ளார். சட்டம் ஏற்கெனவே உள்ளது. அதன் அமலாக்கம் மட்டுமே பரிசீலிக்கப்பட வேண்டும். இந்த கல்வியாண்டும் கடந்து போய்விடக் கூடாது.  சமூக நீதி உறுதிசெய்யப்பட வேண்டும்.  ஆசிரியர் நியமனம், மாணவர் அனுமதி இரண்டிலுமே ஓ. பி.சி , எஸ்.சி, எஸ்.டி பிரிவினருக்கான சட்ட ரீதியிலான உரிமைகள் கைவசமாக வேண்டும்.இவ்வாறு அதில் தெரிவித்துள்ளார்.

முகப்பு படத்தில் உள்ள படம் கவுஹாத்தி (அசாம்) ஐஐடி  

