
171 பொதுத்துறை நிறுவனங்கள் லாபம் ஈட்டுகின்றன: ஒன்றிய அரசு.... 


நமது நிருபர்
ஆகஸ்ட் 11, 2021
8/11/2021 12:00:00 AM



புதுதில்லி:
ஒன்றிய அரசின் கீழ் இயங்கும் 171 பொதுத்துறை நிறுவனங்கள் லாபத்தில்  இயங்குகின்றன என்று மார்க்சிஸ்ட் கம்யூனிஸ்ட் கட்சியின் மதுரை  நாடாளுமன்ற உறுப்பினர் சு.வெங்கடேசன் எழுப்பிய கேள்விக்கு ஒன்றிய நிதி இணை அமைச்சர் டாக்டர் பகவத் கிஷன்ராவ் காரத் பதில் அளித்துள்ளார். 
பொதுத் துறை நிறுவனங்களின் லாபகரமான செயல்பாடு, பங்கு விற்பனை குறித்து சு. வெங்கடேசன் எம்.பி., மக்களவையில் கேள்வி எழுப்பி யிருந்தார். இதற்கு அமைச்சர் அளித்த பதிலில், 171 பொதுத் துறை நிறுவனங்கள் 2019- 20 நிதியாண்டில் லாபம் ஈட்டியுள்ளன. அவற்றில் 10 மகாரத்னாக்கள், 14 நவ ரத்னாக்கள், 73 மினி ரத்னாக்கள் உள்ளன. அவற்றில் மகாரத்னாவாக உள்ள பாரத் பெட்ரோலியம் கார்ப்பரேசன் லிமிடெட், மினி ரத்னாக்களாக உள்ளஷிப்பிங் கார்ப்பரேசன் ஆப் இந்தியா, கன்டைனர் கார்ப்பரேசன் ஆப் இந்தியா, மினி ரத்னா நிறுவனங்களான பாரத் எர்த் மூவர் லிமிடெட், பவான் ஹான்ஸ் லிமிடெட் ஆகியன கேந்திர விற்பனை வாயிலாக தனியார்க்கு விற்கப்படும் என்று தெரிவித்துள்ளார்.
                               *************  
லாபத்தில் இயங்கும்போது எதற்கு தனியார்மயம்?சு. வெங்கடேசன் கேள்வி
அமைச்சரின் பதில் குறித்து சு.வெங்கடேசன் எம்.பி. கருத்து தெரிவிக்கையில், “அமைச்சரின் பதில்கள் பொதுத்துறை நிறுவனங்களின் நல்ல செயல்பாட்டை எடுத்துக் காட்டுகின்றன. தனியார் மயம், பங்கு விற்பனைக்கான நியாயங்களாக எப்போதுமே அரசாங்கம் கூறுவது என்ன? நட்டத்தில் இயங்குகிறது என்பதே. மக்கள் வரிப் பணத்தை குழியில் போட முடியுமா போன்ற வழக்கமான வசனங்கள் வேறு. ஆனால் அமைச்சர் பதிலில் 171 நிறுவனங்கள் லாபத்தில் இயங்குகிறது என்பது மட்டுமின்றி 97 நிறுவனங்கள் “ரத்னா” க்களாக உள்ளன என்பதும் தெரிவிக்கப்பட்டுள்ளது. மினி ரத்னா என்றால் மூன்று ஆண்டு தொடர் லாபம், நவரத்னா எனில் மூன்று ஆண்டு லாபத்தோடு இன்னும் ஏழெட்டு அளவு கோல்களில் சிறப்பான செயல்பாடு, மகா ரத்னா என்றால் ரூ.5000 கோடிகளுக்கு மேல் லாபம் என்று பொருள். ஆனால் இந்த ரத்னாக்களும் தனியார்க்கு விற்கப்படும் என்றால் இவர்கள் சொல்லி வந்த நட்ட கதையாடல் என்ன ஆனது? ஆட்சியாளர் சொல்வது போல குழிகளில் பணம் போடப்படவில்லை. பொதுத் துறை நிறுவனங்களே தங்கக் குழிகளாக உள்ளன என்பதே உண்மை என்பது இப்பதிலில் தெளிவாகிறது. எதற்காக தனியார் மயம்?” என்று சு. வெங்கடேசன் கருத்து தெரிவித்துள்ளார்.
 
