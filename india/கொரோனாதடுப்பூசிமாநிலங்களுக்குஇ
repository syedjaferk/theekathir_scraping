
கொரோனா தடுப்பூசி மாநிலங்களுக்கு இலவசம்...   மாநில அரசுகளின் வலியுறுத்தலால்  மத்திய அரசு அறிவிப்பு.... 


நமது நிருபர்
ஏப்ரல் 25, 2021
4/25/2021 12:00:00 AM



புதுதில்லி:
தடுப்பூசிகள் ரூ.150க்கு கொள்முதல் செய்யப்பட்டு மாநில அரசுகளுக்கு இலவசமாக வழங்கப்படும் என்று மத்திய சுகாதாத்துறை தெரிவித்துள்ளது. மாநில அரசுகளின் தொடர்ச்சியான வலியுறுத்தல்களுக்குப் பின்னரே மத்திய அரசு இத்தகைய முடிவை எடுத்துள்ளது. இந்தியாவில் கொரோனா இரண்டாவது அலை தீவிரமாகி வருகிறது.  நாளொன்றுக்கு 3 லட்சத்துக்கும் மேற்பட்டோர் பாதிக்கப்படுகின்றனர். இதனால், மக்கள் தற்போது தடுப்பூசிபோட்டுக்கொள்ள ஆர்வம் காட்டுகின்றனர். இந்தியாவில் கோவாக்சின், கோவிஷீல்டு என 2 தடுப்பூசிகள் பயன்பாட்டில் உள்ளன. தடுப்பூசிக்கான தேவை அதிகரித்திருப்பதை பயன்படுத்திக் கொண்டு சீரம் நிறுவனம் கோவிஷீல்டு தடுப்பூசியின் விலையை இருமடங்கு உயர்த்தியது. ரூ.250க்கு விற்கப்பட்டு வந்த தடுப்பூசி, மாநில அரசுகளுக்கு ரூ.400க்கும் தனியார் மருத்துவமனைகளுக்கு ரூ.600க்கும் விற்பனை செய்யப்படுமென சீரம் நிறுவனம் அறிவித்தது. இந்தவிலை உயர்வால் மாநில அரசுகள் அதிர்ச்சியடைந்தன.  தடுப்பூசிகளை இலவசமாக வழங்க வேண்டுமென மத்திய அரசிடம் மாநில அரசுகள் கோரிக்கை விடுத்தன.
மாநில அரசுகளின் தொடர்ச்சியான  வலியுறுத்தல்களால் அந்த கோரிக்கையை பரிசீலித்த மத்திய சுகாதாரத்துறை அமைச்சகம், மாநில அரசுகளுக்கு கோவாக்சின் மற்றும் கோவிஷீல்டு தடுப்பூசிகளை இலவசமாக வழங்க முடிவு செய்திருப்பதாக அறிவித்துள்ளது. மேலும் தடுப்பூசிகள் ரூ.150க்கு கொள்முதல் செய்யப்பட்டு மாநில அரசுகளுக்கு இலவசமாக வழங்கப்படும் என்று தெரிவித்துள்ளது.
