
மத நல்லிணக்கத்திற்கு ஊறுவிளைவிக்க பாஜக முயற்சி....  பொது சிவில் சட்டம் தொடர்பாக விரிவான கலந்தாலோசனை நடத்த மாநிலங்களவைத் தலைவருக்கு இடதுசாரி எம்.பி.க்கள் கடிதம்..... 


நமது நிருபர்
ஜூலை 25, 2021
7/25/2021 12:00:00 AM



புதுதில்லி:
மத நல்லிணக்கத்திற்கு ஊறுவிளைவிக்கும் வகையில் பொது சிவில் சட்டம்கொண்டுவர பாஜக உறுப்பினர் மேற் கொண்டுவரும் முயற்சிக்கு, இடதுசாரிக் கட்சிகளின் மாநிலங்களவை உறுப்பினர்கள் எதிர்ப்பு தெரிவித்துள்ளனர். இந்த விஷயத்தில் விரிவான கலந்தாலோசனை நடத்தவேண்டும் என்று வலியுறுத்தி மாநிலங்களவைத் தலைவருக்கு கடிதமும் அளித்துள்ளனர்.
நாடாளுமன்ற மழைக்காலக் கூட்டத் தொடர் நடைபெற்று வருகிறது. மாநிலங்களவையில் பாஜக உறுப்பினர் கிரோடி லால்மீனா, பொது சிவில் சட்டமுன்வடிவு ஒன்றினை, தனிநபர் சட்டமுன்வடிவாக அறிமுகப்படுத்திட முன்மொழிந்திருக்கிறார். இது நாட்டில் நிலவும் மத நல்லிணக்கத்திற்கு ஊறுவிளைவித்திடும் என்றும் இது விரிவான அளவில் பரிசீலனை செய்யப்பட வேண்டிய ஒன்று என்றும் கூறி மார்க்சிஸ்ட் கம்யூனிஸ்ட் கட்சியின் மாநிலங்களவை உறுப்பினர்கள் எளமரம் கரீம், டாக்டர் வி.சிவதாசன் மற்றும் இந்திய கம்யூனிஸ்ட் கட்சிமாநிலங்களவை உறுப்பினர் பினாய் விஸ்வம் ஆகியோர் எதிர்ப்பு தெரிவித்துள்ளனர்.
இதுதொடர்பாக மாநிலங்களவைத் தலைவர் வெங்கய்யா நாயுடுவுக்கு
எளமரம் கரீம் எழுதியுள்ள கடிதத்தில், பொது சிவில் சட்டம் அவையில் விவாதத்திற்காகக் கொண்டுவரப்படுவதற்கு முன்னதாக, விரிவான அளவில் கலந்தாலோசனை செய்யப்பட வேண்டிய ஒன்று என்றும், எவ்விதக் கலந்தாலோசனையுமின்றி ஒரு உறுப்பினர் இதனை அவசரகதியில் கொண்டுவந்திருப்பது ஏற்க முடியாது என்றும் குறிப்பிட்டிருக்கிறார்.
பினாய் விஸ்வம் தன்னுடைய கடிதத்தில்,பொது சிவில் சட்டத்திற்கான கோரிக்கை சிக்கலான ஒன்று என்றும், அது சுதந்திரத்திற்கு முன்பிருந்த காலத்திலிருந்த வரலாற்றை மாசுபடுத்திடும் என்றும் குறி பிட்டுள்ளார். இந்தச் சட்டமுன்வடிவு அதன் உள்நோக்கத்துடனான நிகழ்ச்சிநிரலைத் தெளிவாகக் காட்டுகிறது. இது ஒரு மதத்தில் உள்ள சமத்துவமின்மைகளை மட்டும் உயர்த்திப் பிடிக்க விரும்புகிறது. இதர மதங்களில் உள்ளவற்றை சவுகரியமான முறையில் கண்டுகொள்ளாமல் விட்டுவிடுகிறது. பல்வேறு மதங்கள், கலாச்சாரங்கள் மற்றும் பாரம்பரியங்கள் உள்ள ஒரு நாட்டில்கொண்டுவரப்படும் அனைத்து சீர்திருத் தங்களும் அனைத்துத்தரப்பினருக்கும் நீதி வழங்குவதாக மட்டுமல்ல, அனைவரும் தங்களுக்கு நீதி வழங்கப்பட்டதாகக் கருதக்கூடியவிதத்திலும் அமைந்திட வேண்டும் என்றும் குறிப்பிட்டுள்ளார்.எனினும், வெள்ளிக்கிழமையன்று மாநிலங்களவை செயல்படாததால் இந்தச் தனிநபர் சட்டமுன்வடிவு தாக்கல் செய்யப்படவில்லை.
