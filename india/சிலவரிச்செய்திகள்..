
சில வரிச் செய்திகள்..  


நமது நிருபர்
மார்ச் 5, 2021
3/5/2021 12:00:00 AM



பணியில் வேண்டுமென்றே அலட்சியமாக இருந்தால் இரக்கமின்றி நடவடிக்கை எடுக்கப்படும் என்று தேர்தல் பார்வையாளர்களுக்கு தலைமை தேர்தல் ஆணையர் சுனில் அரோரா எச்சரிக்கை விடுத்துள்ளார்.
                            *****************
தேர்தல் தேதி அறிவிக்கப்பட்டதால் மார்ச் 15 ஆம் தேதி முதல் நடைபெற இருந்த லாரிகள் வேலை நிறுத்தம் ஒத்திவைக்கப்படுவதாக மாநில லாரி உரிமையாளர்கள் சம்மேளன பொருளாளர் தனராஜ் தெரிவித்துள்ளார்.
                            *****************
லாரி வாடகை கட்டணம் 30 சதவீதம் வரை உயர்த்தப்பட்டுள்ளதாக தமிழ்நாடு லாரி உரிமையாளர்கள் சங்கம் அறிவித்துள்ளது.
                            *****************
உருளைக்கிழங்கு விலை மொத்த சந்தைகளில் திடீரென குறைந்துள்ளது.  இதனால் விவசாயிகள் பயிரிட்ட தொகையை திரும்பப் பெற முடியாமல் பெரிய இழப்புகளை சந்தித்துள்ளனர்.
                            *****************
தொழிலாளர் வருங்கால வைப்பு நிதிக்கான வட்டியை 8.5 சதவீதமாகவே வைத்திருக்க தொழிலாளர் வருங்கால வைப்பு நிதி அமைப்பு (இபிஎஃப்ஓ) முடிவு செய்துள்ளது. 
                            *****************
மத்திய குடியிருப்பு மற்றும் ஊரக விவகாரத் துறை அமைச்சகம், பொலிவுறு நகர திட்டங்களின் கீழ் வெளியிட்டுள்ள அறிக்கையில், மக்கள் வாழ எளிதான  நகரங்களின் பட்டியலில் சென்னை 4 ஆவது இடத்தையும் கோவை 7 ஆவது இடத்தையும் பிடித்துள்ளன. சேலம் (15), வேலூர் (16), திருச்சி (20) ஆகிய இடங்களில் உள்ளன.
                            *****************
மதுரை கோட்டத்தில் திண்டுக்கல், விருதுநகர், திருநெல்வேலி, தூத்துக்குடி, கோவில்பட்டி, இராமநாதபுரம், இராமேஸ்வரம் ஆகிய ரயில்நிலையங்களுக்கு ஐஎஸ்ஓ தரச் சான்றிதழ் வழங்கப் பட்டுள்ளது. 
                            *****************
மேட்டூர் அணையின் நீர்மட்டம் 102.71 அடியாக குறைந்தது. அணையின் நீர் இருப்பு 68.39 டிஎம்சியாக உள்ளது. 
                            *****************
மேற்குத் தொடா்ச்சி மலைப் பகுதியில் புதிய இனங்களைச் சார்ந்த 5 புதா் தவளைகளை ஆராய்ச்சியாளா்கள் கண்டுபிடித்துள்ளனா்.
                            *****************
12 ஆம் வகுப்பு பொதுத்தேர்வு திட்டமிட்டபடி மே 3 ஆம் தேதி தொடங்கும் என்று மாவட்ட கல்வித்துறை அதிகாரிகளுக்கு தேர்வுத்துறை தகவல் தெரிவித்துள்ளது.
                            *****************
சட்டப்பேரவைத் தேர்தலின்போது வாக்காளர்கள் அனைவருக்கும் வாக்காளர் தகவல் சீட்டு வழங்கப்படும் என தமிழக தலைமை தேர்தல் ஆணையர் சத்யபிரத சாகு தெரிவித்துள்ளார்.
                            *****************
கொரோனா இன்னும் போகவில்லை. மக்கள் அலட்சியத்தை கைவிட்டு கொரோனா தடுப்பு நடவடிக்கையை மேற்கொண்டு விழிப்புடன் இருக்குமாறு சுகாதாரத்துறை செயலாளர் ராதாகிருஷ்ணன் தெரிவித்துள்ளார்.
                            ***************** 
பட்டாசு ஆலை விபத்து பலி எண்ணிக்கை....24 ஆக உயர்வு
சாத்தூர் அருகே அச்சங்குளத்தில் உள்ள மாரியம்மாள் பட்டாசு ஆலையில் கடந்த பிப்.,12- ஆம் தேதி வெடி விபத்து ஏற்பட்டது. இதில் 23 தொழிலாளர்கள் உயிரிழந்தனர். இதில், படுகாயத்துடன் மதுரை அரசு மருத்துவமனையில் ராஜம்மாள்(55) என்பவர் சிகிச்சை பெற்று வந்தார். அவர் சிகிச்சை பலனின்றி உயிரிழந்தார். இதையடுத்து உயிரிழந்தவர்களின் எண்ணிக்கை 24 ஆக உயர்ந்துள்ளது.
