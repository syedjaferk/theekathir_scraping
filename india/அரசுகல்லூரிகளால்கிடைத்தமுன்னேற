
அரசு கல்லூரிகளால் கிடைத்த முன்னேற்றம்.... 


நமது நிருபர்
ஜூன் 14, 2021
6/14/2021 12:00:00 AM



அறிவுசார் மனிதவளம் மேம்பாடு அடைய வேண்டுமெனில், அனைவருக்கும்  தடையின்றி தரமானகல்வி கிடைப்பதை உறுதி செய்வதுஅவசியமாகும். தமிழகம் போன்ற மாநிலங்களில் முதல்தலைமுறைப் பட்டதாரிகளுக்குக் கட்டணச் சலுகை, போஸ்ட் மெட்ரிக் கல்வி உதவித்தொகை, விலையில்லா மடிக்கணினி, கல்வி ஊக்கத்தொகை, இலவசப் பேருந்து அட்டை மற்றும் அரசு கலை மற்றும் அறிவியல் கல்லூரிகளில் இலவசக் கல்வி போன்ற  திட்டங்களால் மாணவர்களின் சேர்க்கை விகிதம் அதிகரித்துள்ளது. இடதுசாரிக்கட்சிகளும் மாணவர் அமைப்புகளும் தொடர்ச்சியாக வலியுறுத்தியதன் காரணமாகக் கடந்த 15 ஆண்டுகளில் அடுத்தடுத்துவந்த அரசுகளால் மாநிலத்தின் தொலைதூரப் பகுதிகளில் கூடுதலாகக் கலை அறிவியல் கல்லூரிகள் தொடங்கப்பட்டன.
இக் கல்லூரிகளால்  உயர்கல்வி பயில்வோரின் எண்ணிக்கை அதிகரித்துள்ளது. இதனால் தேசிய அளவில் உயர்கல்வி பயில்வோர் அதிகமாக உள்ள மாநிலங்களின் பட்டியலில்  தமிழகம் இரண்டாவது இடத்தை பிடித்துள்ளது.  இது சமீபத்தில் ஒன்றிய அரசு வெளியிட்ட உயர்கல்வியில் மாணவர்சேர்க்கை குறித்த தேசிய கணக்கெடுப்பில் தெரியவந்துள்ளது. தற்போது தமிழகத்தில் உயர்கல்வியில் மொத்த சேர்க்கை விகிதம் 51.4விழுக்காடாக உள்ளது. இது நல்ல முன்னேற்றமாகும். 2010-11ல் இந்த விகிதம் 32.9 விழுக்காடாக  இருந்தது.  
இது ஒருபுறம் இருந்தாலும் உயர் கல்வியின் தரத்தில் தமிழகம் செல்லவேண்டிய தூரம் மிகவும்அதிகம். உயர்கல்வியின் தரத்தை மேம்படுத்துவதில் அடுத்தடுத்து வந்த அரசுகள் உரிய கவனம்செலுத்தவில்லை.  கல்லூரிகளிலிருந்து வெளிவரும் பட்டதாரிகளின் எண்ணிக்கை அதிகமாகஇருந்தாலும் ஆசிரியர்கள் பற்றாக்குறை,  உள்கட்டமைப்பு உள்ளிட்ட பல்வேறு காரணங்களால் பட்டதாரிகளின் தரம் குறைவாக இருப்பதாகக் கல்வியாளர்கள் சுட்டிக்காட்டுகிறார்கள்.தேசிய அளவிலான வேலைவாய்ப்பு மற்றும்ஆராய்ச்சிப் படிப்புகளுக்கு மாணவர்களை தயார்ப்படுத்த அவர்களுக்குத் தரமான உயர்கல்வி  தேவைப்படுகிறது.  கல்லூரி பல்கலைக்கழகங்களில் பேராசிரியர் பணியிடங்களை முறையாக நிரப்புதல், கல்லூரிகளில் உள்ள நூலகங்களில் தரமானநூல்கள் இருப்பதை உறுதிப்படுத்துதல், மாணவர்களைக் கல்விக்கு அப்பால் பொது அறிவுத்தளத்தில் முன்னேற்ற சிறப்பு நடவடிக்கைகள் தேவைப்படுகின்றன.தமிழக அரசு, உயர் கல்வியின் தரத்தை மேம்படுத்த ஆசிரியர்கள், கல்வியாளர்கள், மாணவர் அமைப்புகளின் கருத்துக்களை கேட்டு பெறலாம். சவால் நிறைந்த இன்றைய உலகில் மனிதவளத்தைமேம்படுத்தினால் மட்டுமே எதிர்காலத்தில் ஆற்றல்மிக்க பட்டதாரிகளை உருவாக்க முடியும்.
கேரளத்தில் மீண்டும் பொறுப்பேற்றுள்ள இடதுஜனநாயக முன்னணி அரசு, அம்மாநிலத்தில் அரசுமற்றும் உதவி பெறும் கல்லூரிகளில் 150 புதிய படிப்புகளைத் தொடங்க முடிவு செய்துள்ளது. கலைஅறிவியல் கல்லூரிகளில் கட்டமைப்பு வசதிகளையும்மேம்படுத்த முடிவு செய்துள்ளது. இதே போல் தமிழகஅரசும் வரும் நிதிநிலை அறிக்கையில் உயர்கல்வியின்தரத்தை உயர்த்த ஆக்கப்பூர்வமான அறிவிப்புகளைவெளியிட்டு அவை செயல்வடிவம் பெறுவதற்கானநடவடிக்கைகளில் இறங்க வேண்டியது காலத்தின்தேவையாகும். 
