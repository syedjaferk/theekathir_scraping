
பிணவறை உதவியாளர் பணிக்கு விண்ணப்பித்த முனைவர்கள், முதுகலைப் பட்டதாரிகள்.... 


நமது நிருபர்
ஜூலை 26, 2021
7/26/2021 12:00:00 AM



கொல்கத்தா:
மேற்கு வங்க மாநிலத்தில் பிணவறை உதவியாளர் தற்காலிக பணியிடத்திற்கு முனைவர் (பி.எச்.டி), எம்.பில்,  பொறியியல் மற்றும் முதுகலைப் பட்டதாரிகள் விண்ணப்பித்துள்ளது வேலையில்லாக் கொடுமையின் தீவிரத்தை உணர்த்துவதாக உள்ளது.மேற்குவங்க மாநிலத்தில் உள்ள மால்டா அரசு தலைமை மருத்துவமனையில் பிணவறை உதவியாளர் பணியிடம் காலியாக இருந்துள்ளது. மருத்துவமனைக்கு கொண்டு வரப்படும் ஆதரவற்ற பிணங்களை கணக்கெடுத்து வைப்பது, பிணவறையில் இருக்கும் பிணங்களை அப்புறப்படுத்துவது, உரியவர்களிடம் ஒப்படைப்பது உள்ளிட்ட வேலைகளே உதவியாளர்களின் பணியாகும்.
இதையடுத்து இந்த தற்காலிக பணியிடத்திற்கு விண்ணப்பங்கள் பெறப்படுவதாக மால்டா அரசு மருத்துவமனை நிர்வாகம் அறிவித்தது.அந்தப் பணிக்கு எட்டாம் வகுப்பு வரை படித்திருக்க வேண்டும் என்ற நிபந்தனை யுடன் விண்ணப்பங்கள் பெறப் பட்டன. மொத்தம் 315 பேர் விண்ணப்பித்துள்ளதாகவும் அதில் முனைவர் (பி.எச்.டி, )எம்.பில்,. பொறியியல் மற்றும் முதுகலைப் பட்டதாரிகளும் அடக்கம் என மருத்துவமனை நிர்வாகம் தெரிவித்துள்ளது.எட்டாம் வகுப்பு படிப்பே தகுதியான இந்த வேலைக்கு பி.எச்.டி வரை படித்தவர்களும் விண்ணப்பித்திருப்பது நாட்டில் பட்டதாரிகளுக்கு சரியான வேலை இல்லாத நிலையை காட்டுகிறது. கடந்த சில மாதங்களுக்கு முன்னர் உத்தரப்பிரதேச மாநிலத்தில் அலுவலக துப்புரவுப் பணியாளர்கள் வேலைக்கு பி.எச்.டி முடித்தவர்கள் விண்ணப்பித்திருந்தது குறிப்பிடத்தக்கது.
