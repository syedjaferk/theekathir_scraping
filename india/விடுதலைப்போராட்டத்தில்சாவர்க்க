
விடுதலைப் போராட்டத்தில் சாவர்க்கர் சிறை சென்றார்..  ராஜஸ்தான் காங்கிரஸ் தலைவர் கண்டுபிடிப்பு.... 


நமது நிருபர்
ஆகஸ்ட் 12, 2021
8/12/2021 12:00:00 AM



புதுதில்லி:
இந்துத்துவா பயங்கரவாத சிந்தனையின் தலைவரான வி.டி. சாவர்க்கர், பாலகங்காதர திலகரின் விடுதலைப் போராட்ட இயக்கத்தில் கலந்துகொண்டு சிறை சென்றாலும், 1911, 1913, 1921, 1924 ஆகிய ஆண்டுகளில் பலமுறை பிரிட்டிஷ் அரசாங்கத்திற்கு மன்னிப்புக் கடிதம் எழுதி, கெஞ்சிக் கூத்தாடி விடுதலையானவர்.“பரிதாபகரமான நிலையில் இருக்கும் என்மீது இரக்கம்காட்டி சிறையிலிருந்து விடுதலை செய்தால், உயிர் உள்ளவரை பிரிட்டிஷ் ஆட்சியாளர்களுக்கு விசுவாசமாக நடந்து கொள்வேன்” என்று சாவர்க்கர் எழுதிய மன்னிப்புக் கடிதங்கள் உலகப் பிரசித்தி பெற்றவை.மோடி ஆட்சியில் பாலியல் வல்லுறவுகள் அதிகரித்து விட்டதை குறிப்பிட்டு, 2019-ஆம் ஆண்டு பேசிய ராகுல் காந்தி,“மேக் இன் இந்தியாவா; ரேப் இன் இந்தியாவா?” என்று கேள்வி எழுப்பி யிருந்தார். இதற்காக ராகுல் காந்தி மன்னிப்புக் கேட்க வேண்டும் என்று பாஜக-வினர் நாடாளுமன்றத்தில் அமளியில் ஈடுபட்டனர். அப்போது, “உண்மையைப் பேசியதற்காக மன்னிப்பு கேட்பதற்கு, என் பெயர் ராகுல் சாவர்க்கர் அல்ல; ராகுல் காந்தி!” என்று பதிலடி கொடுத்திருந்தார் என்பதும் குறிப்பிடத்தக்கது.இந்நிலையில்தான், ராஜஸ்தான் மாநில காங்கிரஸ் கமிட்டியின் தலைவரும், அம்மாநில பள்ளிக் கல்வித்துறை அமைச்சருமான கோவிந்த் சிங் தோதஸ்ரா, காங்கிரஸ் நிர்வாகிகளிடையே பேசுகையில், “இந்துத்துவா சிந்தனையாளரான வீர சாவர்க்கர் சுதந்திரப் போராட்டத்தில் பங்கெடுக்கவில்லை என யாரும் மறுக்க முடியாது, அவர் நாட்டுக்காக சிறை சென்றவர்” என்று பாராட்டிப் பேசி சர்ச்சையை ஏற்படுத்தியுள்ளார்.
