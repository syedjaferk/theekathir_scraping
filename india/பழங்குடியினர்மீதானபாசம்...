
பழங்குடியினர் மீதான பாசம்...


நமது நிருபர்
ஆகஸ்ட் 31, 2021
8/31/2021 12:00:00 AM



குடியரசுத் தலைவர் ராம்நாத் கோவிந்த் உ.பி.யில் பாஜக தலைவரைப் போல் சுற்றுப் பயணம் மேற்கொண்டுள்ளார். மாநில அரசின் பல்வேறு நலத் திட்டங்களையும் துவக்கி வைக்கிறார். இதற்கு எதிர்க்கட்சிகள் எதிர்ப்புத் தெரிவித்தன. ஆயினும் அது ஒன்றும் தவறல்ல என்று மத்திய அமைச்சர் ராஜ்நாத்சிங் சப்பைக் கட்டு கட்டினார்.
ஞாயிறன்று ராமர்கோவில் கட்டப்பட்டு வரும் அயோத்தி நகரைப் பார்வையிட்டு நிகழ்ச்சி ஒன்றில் பேசும்போது, ராமர் பழங்குடியினரான கோல், பீல், வானரர்களை திரட்டி தனது படையை உருவாக்கினார். அவரது பிரச்சாரத்தில்(!) கழுகையும் (ஜடாயு) உள்ளடக்கியிருந்தார். அவர் பழங்குடியினருடனான நட்பையும் அன்பையும் வலுப்படுத்தினார் என்று குறிப்பிட்டிருக்கிறார்.அவை ராமாயண காவியத்தில் உள்ளதுதான். அந்த பாணியில் தானே ஆர்எஸ்எஸ்சும் பாஜகவும் தங்களது இந்துத்துவா மதவெறி அரசியலுக்காக பழங்குடியினரையும் தலித்துகளையும் இதர பிற்படுத்தப்பட்ட மக்களையும் படை பரிவாரங்களாகப் பயன்படுத்தி வருகின்றனர். அந்த மக்களிடையே பிரிவினையும் பேதத்தையும் உருவாக்கி பிளவுவாத அரசியலை நடத்தி வருகின்றனர். மோதவிட்டு அரசியல் லாபமடைகின்றனர்.
அவரது (ராமரது) ராஜ்யத்தில் பாரபட்சமும் வன்முறையும் இருக்காது. அமைதியும் சுபிட்சமும் நிறைந்திருக்கும் என்று கூறுவதுண்டு, ஆனால் ராமரை தங்களது ஆதர்ச புருஷராக- தேர்தல்கால தலைவராக பயன்படுத்தும் பாஜக ஆட்சிக்கு வந்தபிறகு அவ்வாறு நடந்து கொள்வதில்லை. குடியரசுத் தலைவர் கூறியது போல் பழங்குடி மக்களிடத்தில் நட்பாகவும் அன்பாகவும் நடந்து கொள்வதில்லை என்பதை ம.பி.யில் அண்மையில் நடந்த கொடுமையான நிகழ்வுகள் எடுத்துக் காட்டுகின்றன.
ம.பி.யில் பீல் - பழங்குடியைச் சேர்ந்த கன்னையா லால் என்பவர் மீது பால் கேனுடன் பைக்கில் வந்த சித்தார்மால் குஜ்ஜார் என்பவர் மோதியதால் இருவரும் விழுந்தனர். ஆனால் கீழே விழுந்ததால் பால் கொட்டிவிட்டது என்று கூறி லாலை அடித்துத் துவைத்திருக்கிறார் குஜ்ஜார். அத்துடன் அவரது நண்பர்களையும் அழைத்து தாக்கியிருக்கிறார். அத்துடன் விட்டார்களா?
ஒரு வேனில் கயிறால் கட்டித் தரதரவென  இழுத்துச் செல்ல வைத்து கொடூரமாக நடந்து கொண்டதால் லால் மருத்துவமனையில் இறந்துவிட்டார். இதுதான் பழங்குடி மக்களிடம் நட்புடனும் அன்புடனும் நடப்பது போலும். அதுமட்டுமின்றி இரும்புப் பொருள் வியாபாரத்துக்காகச் சென்ற அப்துல் ரஷீத் என்பவரை “ஜெய் ஸ்ரீராம்” என கூறும்படி அடித்துத் துன்புறுத்தியுள்ளனர். இப்படிப்பட்ட சம்பவங்கள் அங்கு அன்றாட நிகழ்வாகிவிட்டன.இதே ம.பி. ஆட்சியை ஞாயிறன்று மனதின் குரல் நிகழ்வில் பிரதமர் மோடி புகழ்ந்திருக்கிறார். இதே ம.பி. மாநிலத்தில் தான் இராமாயணக் கதை நடந்ததாக கூறப்படும் இடங்கள் லங்கா, சித்ரகூடம் போன்றவை இருக்கின்றன. ஆனால் இவர்களின் ராம ராஜ்யத்தில் அன்பும் நட்பும்தான் இல்லை என்பது பட்டவர்த்தனமாக வெளிப்பட்டுக் கொண்டேயிருக்கிறது.
