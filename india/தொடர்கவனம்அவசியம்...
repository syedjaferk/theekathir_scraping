
தொடர் கவனம் அவசியம்... 


நமது நிருபர்
ஆகஸ்ட் 24, 2021
8/24/2021 12:00:00 AM



கொரோனா நோய்த் தொற்று காரணமாக நடைமுறையில் உள்ள ஊரடங்கில் மேலும்பல தளர்வுகள் தமிழக அரசினால் அறிவிக்கப்பட்டுள்ளது. மக்களின் வாழ்வாதாரத்தையும், இயல்பு வாழ்க்கைக்கு திரும்புவதையும் கருத்தில் கொண்டு இந்த தளர்வுகள் அறிவிக்கப்பட்டிருந்த போதும் தொடர்ந்து எச்சரிக்கையாக இருக்க வேண்டிய அவசியம் உள்ளது. 
9, 10, 11, 12 ஆம் வகுப்புகள் செப்டம்பர் 1 ஆம் தேதி முதல்சுழற்சி முறையில் செயல்படத் துவங்கும் என அறிவிக்கப்பட்டுள்ளது. இந்த வகுப்புகள் செயல்படத் துவங்கியபிறகு மழலையர் வகுப்புகள் மற்றும் ஏனைய வகுப்புகள் குறித்து முடிவு செய்யப்படும் எனத் தெரிகிறது. ஆனால் இப்போது வரை 18 வயதுக்கு மேற்பட்டவர்களுக்கே தடுப்பூசி செலுத்தப்படுகிறது. கல்வி நிலையங்கள் முழுமையாக செயல்படத் துவங்குமானால் மாணவர்களுக்கு முழுமையாக தடுப்பூசி செலுத்த வேண்டிய அவசியம் உள்ளது. அதேபோன்று அரசு மற்றும் தனியார் கல்வி நிலையங்களின் ஆசிரியர்கள், பணியாளர்களுக்கு முன்னுரிமை அடிப்படையில் தடுப்பூசி செலுத்தப்பட வேண்டும். 
மூன்றாவது அலை குறித்த அச்சம் தொடர்கிற நிலையில், பரவலைத் தடுப்பதற்கு இப்போதுள்ளஒரே வழி போர்க்கால அடிப்படையில் தடுப்பூசி செலுத்துவதுதான். ஆனால் இப்போதும் கூட தேவையான அளவு தமிழகத்திற்கு தடுப்பூசி கிடைப்பதில் சிரமம் உள்ளது. ஆரம்பத்தில் தடுப்பூசி செலுத்த தயக்கம் இருந்தபோதும் தற்போது அனைத்துப் பகுதி மக்களும் தடுப்பூசி செலுத்திக் கொள்ள தயாராகவே உள்ளனர். எனவே தமிழகம் உட்பட அனைத்து மாநிலங்களுக்கும் தேவையான அளவு தடுப்பூசி வழங்க ஒன்றிய அரசு முன்வர வேண்டும். ஆனால் தடுப்பூசி மருந்துகள் உற்பத்தியில் தனியார் துறையின் லாபத்தை உறுதி செய்வதிலேயே  ஒன்றியஅரசு கவனம் செலுத்துகிறது. செங்கல்பட்டு, குன்னூர்உள்ளிட்ட இடங்களில் அமைந்துள்ள பொதுத்துறை நிறுவனங்களில் கொரோனா தடுப்பூசி மருந்து உற்பத்தியை துவங்கிட தொடர்ந்து மறுப்பு தெரிவித்து வருகிறது ஒன்றிய அரசு. இந்தஅணுகுமுறையில் மாற்றம் தேவை.திரையரங்குகள், பூங்காக்கள் போன்றவற்றிற்கும் நிபந்தனைகளுடன் அனுமதி  வழங்கப்பட்டுள்ளது. கடைகள் மற்றும் வணிக வளாகங்கள் திறந்திருப்பதற்கான நேர அளவும் அதிகரிக்கப்பட்டுள்ளது. வழிபாட்டு தலங்கள் தவிர ஏனைய இடங்கள் அனைத்திலும் கிட்டத்தட்ட பழைய நிலை திரும்பும் வாய்ப்பு ஏற்பட்டுள்ளது.
எனினும் மாநில அரசு கூடுதல் விழிப்புடன் இருக்க வேண்டும். முகக்கவசம், தனிமனித இடைவெளி போன்ற பாதுகாப்பு ஏற்பாடுகளை தொடர்ந்து பின்பற்றுவதில் மக்களும் கவனமாக இருப்பது அவசியம். அதே நேரத்தில் இரண்டாவது அலை உச்சத்திற்கு சென்ற போது ஏற்பட்ட பதற்ற நிலையைக் கருத்தில் கொண்டு மருத்துவக் கட்டமைப்பை தயார் நிலையில் வைத்திருப்பதும், வலுப்படுத்துவதும் அவசியமாகும். மக்களுக்கு தேவையான நிவாரண உதவிகள் கிடைக்கச் செய்வதும் முக்கியம். கொரோனாவிற்கு விலை மதிப்பற்ற மனித உயிர்கள் ஏராளமாகபலியாகியுள்ள நிலையில் அனைத்துத் தரப்பிலும் விழிப்புணர்வும், பொறுப்புணர்வும் அவசியம்.
