
ஜம்மு-காஷ்மீரில் மோகன் பகவத் - பீப்பிள்ஸ் டெமாக்ரசி தலையங்கம்


நமது நிருபர்
அக்டோபர் 10, 2021
10/10/2021 11:35:24 AM



ஆர்எஸ்எஸ் தலைவர் மோகன் பகவத், சமீபத்தில் ஒரு நான்கு நாள் பயணமாக ஜம்மு சென்றார். அரசமைப்புச் சட்டத்தின் 370 மற்றும் 35-ஏ பிரிவுகளின் கீழ் ஜம்மு-காஷ்மீர் மாநிலத்தின் சிறப்பு அந்தஸ்துகள் ரத்து செய்யப்பட்டபின் மோகன் பகவத் அங்கே செல்வது இதுவே முதன்முறையாகும். ஒருவிதத்தில், இது ஆர்எஸ்எஸ்-க்கு வெற்றிப் பயணமாகும். ஏனெனில் சங் பரிவார் அரசமைப்புச் சட்டத்தின் 370ஆவது பிரிவை நீக்க வேண்டும் என்று தொடர்ந்து வலியுறுத்தி வந்ததாகும்.
சங் பரிவாரங்கள், ஜம்முவில் ஆர்எஸ்எஸ் இயக்கத்தால் உருவாக்கப்பட்ட ஜம்மு பிரஜா பரிஷத் கட்சியின் மூலமாக, 370ஆவது பிரிவை ரத்து செய்ய வேண்டும் என்றும், ஜம்முவை இந்திய ஒன்றியத்துடன் இணைத்திட வேண்டும் என்றும் கிளர்ச்சிப் போராட்டங்களை நடத்தி வந்தன. ஜம்மு, ஆர்எஸ்எஸ்-ஆலும் பாஜக-வினாலும் மறுசீரமைக்கப்பட்டது. முன்னதாக ஜன சங்கத்தின் முன்னோடியான அனைத்து ஜம்மு மற்றும் காஷ்மீர் ராஜ்ஜிய இந்து பரிஷத் அமைப்பானது (All Jammu and Kashmir Rajiya Hindu Parishad), 1947 மே மாதத்தில் ஒரு தீர்மானம் நிறைவேற்றியது. அந்தத் தீர்மானத்தில் அது அந்த மாநிலத்தின் மகாராஜாவிற்கு ஆதரவினை அளித்திருந்தது. அதன்மூலம் மகாராஜா தன் ஜம்மு- காஷ்மீர் சமஸ்தானத்தை நாடு பிரிவினை அடைந்தபின் ஏற்படும்  இந்திய யூனியனுடனோ அல்லது பாகிஸ்தானுடனோ அவருக்கு விருப்பம் உள்ள விதத்தில் சேர்த்துக்கொள்ளலாம் என்று கூறியிருந்தது.  அந்த சமயத்தில் இருந்த மகாராஜா இருந்தவர் இந்தியாவுடன் இணைவதில் முகம் சுழித்து வந்தார்.
மோகன் பகவத் ஆர்எஸ்எஸ் இயக்கத்தின் நிர்வாகிகளுடன் சேர்ந்து, சங்  பரிவாரத்தின் அறிவுஜீவிகள் மற்றும் ஆதரவாளர்களுடன் பல சந்திப்புகளை மேற்கொண்டார். பின்னர் சங் பரிவாரத்திற்கே உள்ள தோரணையுடன் தற்போது அங்கே சிறப்பு அந்தஸ்து ரத்து செய்யப்பட்டிருப்பதையும், புதிதாக ஒரு யூனியன் பிரதேசம் உருவாகி இருப்பதையும் குறிப்பிட்டு, ஆட்சி அமைப்புமுறை மாறியிருக்கிறது என்றார். முன்பிருந்த மனோ நிலையும் (old mindset), அணுகுமுறையும் இன்னமும் மாற வேண்டியிருக்கிறது என்று அவர் வலியுறுத்தினார்.
சங் பரிவாரத்தின் புரிதலின்படி,  நிர்வாக முடிவுகள் அரசியல் மற்றும் சித்தாந்தப் பிரிவுகளால் தாங்கிப்பிடிக்கப்பட்டு, ஜம்மு-காஷ்மீர் மதத்தின் அடிப்படையில் மூன்றாகப் பிரிக்கப்பட வேண்டும் என்பதே, மோகன் பகவத் கூற விரும்பிய விஷயமாகும்.
ஆர்எஸ்எஸ், 2002இல் ஒரு தீர்மானத்தின் மூலம், அம்மாநிலம் ஜம்மு, காஷ்மீர் பள்ளத்தாக்கு மற்றும் லடாக் என மூன்று பிரிவுகளாகப் பிரிக்கப்பட வேண்டும் என்று கூறியிருந்தது. இதன் திசைவழியில் 2019இல் மாற்றங்கள் கொண்டுவரப்பட்டன. இப்போது அங்கே ஜம்மு-காஷ்மீர் என்றும், லடாக் என்றும் இரண்டு யூனியன் பிரதேசங்கள் இருக்கின்றன. மோகன் பகவத் கூற விரும்புவது என்னவென்றால், ஆர்எஸ்எஸ் ஜம்மு-காஷ்மீரையும் இரண்டாகப் பிரிப்பதற்கான வேலைகளைச் செய்யும் என்பதும் அப்போதுதான் அவை இரண்டு தனித்தனி பிரதேசங்களாக மாற முடியும் என்பதுமாகும். பழைய மனோபாவம் மாற வேண்டியிருக்கிறது என்று அவர் கூறியிருப்பதன் பொருள் இதுதான்.
இரண்டு ஆண்டுகளுக்கு முன், மாநிலத்தின் சிறப்பு அந்தஸ்து பறிக்கப்பட்ட பின்னர் ஜம்முவில் வாழும் மக்களிடையேயும் அதிருப்தி அதிகரித்திருப்பதை உணர்ந்த பகவத் அதனைப் பூசிமெழுக வேண்டிய நிலை ஏற்பட்டிருக்கிறது. புதிய அமைப்பின் மூலம் பயன் அடைந்ததைவிட இழந்ததே அதிகம் என்பதை ஜம்மு மக்கள் உணர்ந்திருக்கிறார்கள். வேலை வாய்ப்புகள் பறிபோயுள்ள நிலைமை, யார் வேண்டுமானாலும் எங்கு வேண்டுமானாலும் சொத்து வாங்கலாம் என்பதால் வெளியார் வந்து குவிவதற்கான வாய்ப்புகள் அதிகரித்திருக்கிறது என்கிற அச்சுறுத்தல், தில்லியிலிருந்து போதிய அளவுக்கு அனைத்துத் துறைகள் மீதும் ஆட்சி புரியாமை ஆகிய அனைத்தையும் அவர்கள் உணரத் தலைப்பட்டுள்ளார்கள்.
ஜம்மு-காஷ்மீர் மாநிலத்தின் சிறப்பு அந்தஸ்து பறிக்கப்பட்டதானது, ஜம்முவில் உள்ளவர்கள் மத்தியிலும் ஆதரவினைப் பெறாதது சங் பரிவாரத்திற்கு மிகவும் கவலை அளித்திருக்கிறது. மேலும் மோகன் பகவத், காஷ்மீர் பள்ளத்தாக்கில் ஆர்எஸ்எஸ் இயக்கத்தின் பயிற்சி முகாம்களை எப்படி விரிவுபடுத்துவது என்று ஆராய்ந்து கொண்டிருக்கிறார்.
முஸ்லீம்களும் பாரதத்தைச் சேர்ந்தவர்களே என்றும், இந்துக்கள் போன்றே முஸ்லீம்களும் ஒரே இனக் கீற்றைப் (DNA) பெற்றிருப்பவர்களே என்றும் மோகன் பகவத் சமீபத்தில் மொழிந்துள்ள வார்த்தைகள் சங் பரிவாரத்தினர் முஸ்லீம்களை ஏற்றுக்கொள்ள வேண்டும் என்ற பொருளில்தான். இவர்களின் உண்மையான இலக்கு, முஸ்லீம்களை பெரிய அளவிலான இந்து சமாஜத்திற்குள் (இந்து சமூகத்திற்குள்) “உட்கிரகித்துத் தன்மயமாக்குவது” என்பதேயாகும்.  இத்தகைய தன்மயமாக்கும் நடைமுறையை முன்னெடுத்துச் செல்ல வேண்டும் என்ற நோக்கத்துடனேயே காஷ்மீர் முழுவதும் ஆர்எஸ்எஸ் பயிற்சி முகாம்களை (சகாக்களை) நடத்துவது குறித்து மோகன் பகவத் கூறிக் கொண்டிருக்கிறார்.
ஒன்றிய ஆட்சியின்கீழ், காஷ்மீர் பள்ளத்தாக்கிற்குள் காஷ்மீரி அல்லாதவர்களை, முன்னாள் ராணுவத்தினர் என்ற பெயரிலோ அல்லது தொழிற் பேட்டைகள் (industrial estates) என்ற பெயரிலோ குடியேற்றுவதற்கான முயற்சிகள் ஏற்கனவே தொடங்கிவிட்டன. அம்மாநிலத்தில் குடியேறுவது தொடர்பாக இருந்துவந்த விதிகள் மாறிவிட்டன. காஷ்மீர் பள்ளத்தாக்கில் எதிர்காலத்தில் அமையவிருக்கும் சட்டமன்றத்தில் அரசியல் பிரதிநிதித்துவத்தில் மாற்றங்களை ஏற்படுத்தும் விதத்தில் தொகுதிகளை மாற்றியமைத்திடும் பணிகள் மேற்கொள்ளப்பட்டு வருகின்றன.
காஷ்மீர் பள்ளத்தாக்கில் இயங்கும் பிரதான அரசியல் கட்சிகளை ஒடுக்குவது என்பது இப்போதும் தொடர்ந்துகொண்டிருக்கிறது. அங்கே ஜனநாயக அரசியலுக்கான வாய்ப்பு பெரிதாக இல்லை. இது, தீவிரவாதிகள் தனிநபர் வன்முறை நடவடிக்கைகளில் ஈடுபடுவதற்கு இட்டுச் சென்றிருக்கிறது. 70 வயது நிரம்பிய, அனைவராலும் மிகவும் மதிக்கப்பட்டுவந்த காஷ்மீரி பண்டிட் மருந்தாளுநர் ஒருவரும், அக்டோபர் 5 அன்று ஸ்ரீநகர் கடைத்தெருவில் வியாபாரம் செய்துவந்த பீகாரி ஒருவரும் கொடூரமான முறையில் கொல்லப்பட்டிருப்பது மதவெறி அடிப்படையில் மக்கள் மத்தியில் பிளவினை உண்டாக்க வேண்டும் என்பதற்காகவேயாகும்.  
இவை அனைத்தும் ஜம்மு-காஷ்மீரின் அடிப்படை சாராம்சங்களை ஒழித்துக்கட்டுவதற்கான அம்சங்களேயாகும். மோகன் பகவத்தின் பயணம் அங்கே வரவிருக்கும் விளைவுகளின் தீய அறிகுறியேயாகும்.
(அக்டோபம் 6, 2021)
(தமிழில்: ச.வீரமணி)
