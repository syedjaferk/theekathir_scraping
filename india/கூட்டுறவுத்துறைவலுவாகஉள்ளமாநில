
கூட்டுறவுத்துறை வலுவாக உள்ள மாநிலங்களை சீர்குலைக்க அமித்ஷாவிடம் ஒப்படைக்கப்பட்ட கூட்டுறவு அமைச்சகம்...  ஒன்றிய அரசின் சதித் திட்டத்திற்கு வலுக்கும் எதிர்ப்பு..... 


நமது நிருபர்
ஜூலை 12, 2021
7/12/2021 12:00:00 AM



புதுதில்லி:
ஒன்றிய அரசு புதிதாக உருவாக்கியுள்ள கூட்டுறவு அமைச்சகமும் அத்துறையை உள்துறை அமைச்சர் அமித் ஷாவிடம் ஒப்படைத்ததில் சதித்திட்டம் உள்ளதாக கூறி அதற்கு எதிராக எதிர்க்கட்சிகள் தங்கள் போராட்டத்தை தீவிரப்படுத்தியுள்ளன. இடதுசாரி கட்சிகளைத் தவிர, காங்கிரஸ் மற்றும் என்சிபி யும் அமைச்சகம் அமைப்பதற்கு எதிர்ப்பு தெரிவித்துள்ளன. கூட்டுறவுத் துறை வலுவாக இருக்கும் மகாராஷ்டிரா, குஜராத், கேரளா போன்ற மாநிலங்களை குறிவைத்து இந்த நடவடிக்கை எடுக்கப்பட்டுள்ளதாக எதிர்க்கட்சிகள் குற்றம் சாட்டியுள்ளன. இந்த சதித்திட்டத்தின் பின்னால் அமித் ஷா இருப்பதாகவும் அவர்கள் குற்றம் சாட்டினர்.
இதுவரை, கூட்டுறவுத் துறை விவசாய அமைச்சகத்தின் கீழ் இருந்தது. நிர்வாகத்தில் பெரிய மாற்றங்கள் ஏதும் ஏற்படாது என்றாலும், அமைச்சகம் அமித் ஷாவின் கட்டுப்பாட்டில் உள்ளது என்பது ஆபத்தானது. சர்க்கரைத் துறை உட்பட கூட்டுறவு இயக்கம் வலுவாக இருக்கும் மகாராஷ்டிராவில், பெரும்பாலான நிறுவனங்கள் காங்கிரஸ்-என்சிபி கட்டுப்பாட்டில் உள்ளன. இந்நிலையில் பாஜகவுக்கு எதிராக சரத் பவார் தலைமையில் ஒரு கூட்டமைப்பு உருவாகி வரும் நேரத்தில் இந்த நடவடிக்கை எடுக்கப்பட்டுள்ளது.
கூட்டுறவுத் துறை இருக்கும்போது தனி அமைச்சகத்தின் தேவை குறித்து மகாராஷ்டிராவின் முன்னாள் முதல்வரும், காங்கிரஸ் தலைவருமான பிருத்விராஜ் சவான் கேள்வி எழுப்பியுள்ளார். அமித் ஷா துறையை கையாளுகிறார் என்பது ஒரு தீவிரமான விஷயம். கூட்டுறவு முக்கியத்துவம் வாய்ந்த மகாராஷ்டிரா மற்றும் குஜராத் ஆகியவை பாஜகவுக்கு முக்கியம். குஜராத்தில் 2022 இல் சட்டமன்றத் தேர்தல் நடைபெற உள்ளது. 2024 மக்களவைத் தேர்தலில் பெரும் கூட்டணி தொடர்ந்தால், மகாராஷ்டிராவில் பாஜக வீழ்ச்சியடையும். இந்தப் பின்னணியில்தான் அமித் ஷா களத்தில் இறங்குகிறார். “கூட்டுறவு நிறுவனங்கள் பெரும் செல்வாக்கைக் கொண்டிருப்பதால் அவற்றைப் கைப்பற்றுவதே பாஜகவின் நோக்கம்” என்று சவான் கூறினார்.
ஒன்றிய அரசாங்கத்தின் நகர்வு கூட்டாட்சி கொள்கைகளை மீறுவதாக சிபிஎம் பொதுச் செயலாளர் சீத்தாராம் யெச்சூரி ஏற்கனவே கூறியிருந்தார். பொருளாதார விசயங்கள் தொடர்பான கூட்டுறவுத் துறையில் உள்துறை அமைச்சருக்கு என்ன வேலை என்று சிபிஐ பொதுச் செயலாளர் து.ராஜா கேள்வி எழுப்பினார். மாநிலங்களின் அதிகாரமும் உரிமைகளும் பறிக்கப்படுவதாகவும் குற்றம்சாட்டினார்.
