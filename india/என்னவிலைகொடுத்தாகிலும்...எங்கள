
என்னவிலை கொடுத்தாகிலும்... எங்கள் நிலங்களைக் காப்போம்.... 


நமது நிருபர்
ஆகஸ்ட் 12, 2021
8/12/2021 12:00:00 AM



தில்லி சிங்கு எல்லையில் 8 மாதமாக முகாமிட்டுப் போராடிவரும் விவசாயிகளுடன் கடந்த ஒரு வார காலமாக தமிழக விவசாயிகள் கரம் கோர்த்துள்ளோம். அங்கு காணும் காட்சிகள் நம்மை பிரமிக்கச் செய்கின்றன.இன்றும்கூட வலுவானது முதல் இலகுவான குடில்களும், குடியிருப்புகளும் அமைத்து கொண்டே வருகிறார்கள். இருக்கிறார்கள். ஆம், அவை அனைத்தும் தில்லி-சண்டிகர் 6 வழிச்சாலையில்தான். பஞ்சாப், அரியானா மாநிலங்களில் தங்களுக்கு இருக்கும் வீடுகளுக்கு குறையாமல் இங்கே தற்காலிக வீடுகள், உணவகங்கள், தங்குமிடங்கள் என அமைத்து உள்ளார்கள். அமைத்து வருகிறார்கள். 
கிசான் சபா பெயரில் மட்டுமே அனுமதிக்கப் படுகிறார்கள். மிகுந்த கட்டுப்பாடுகளுடன் பாஜக ஒன்றிய மோடி அரசின் எதிர்ப்பை சிறுவர் முதல் முதியவர் வரை நாடி நரம்புகளில் ஊட்டி வருகிறார்கள். வளர்க்கிறார்கள்.இரண்டில் ஒன்று... அதாவது டூ ஆர் டை. வாழ்வோம் அல்லது வீழ்வோம் என்று ஒருமித்த குரலில் பஞ்சாப், அரியானா விவசாயிகள் திரண்டு நிற்பதை கண்களால் காண முடிகிறது; காதுகளால் கேட்க முடிகிறது. ஆம், நோ ஃபார்மர், நோ ஃபுட், நோ ஃபியூச்சர் (விவசாயிகள் இல்லையேல் சோறு இல்லை; எதிர்காலமில்லை) என்கிற முழக்கத்தால் ஒன்றிணைக்கப்பட்டு இருக்கிறார்கள். தமிழ்நாடு விவசாயிகள் சங்கம் இந்த ஒருவார காலம் அவர்களுடன் கரம் கோர்க்கும் போராட்டம் நடத்தியது என்பது போராடும் விவசாயிகளுக்கு மேலும் உற்சாகம் அளித்தது என்றால், அது மிகையல்ல. ஆம், ஆதரவை நேரில் தந்த தமிழ்நாட்டு விவசாயிகளுக்கும் தான். 
இதுபோல் நாடு முழுவதுமிருக்கும் விவசாயிகள் கரம் கோர்த்தால் நிச்சயம் கார்பரேட் ஆதரவு மோதி தலைமையிலான ஒன்றிய அரசை ஓட ஓட விரட்டிட முடியும். நாங்கள் அங்கே இருந்தபோது வந்த பெரும்பாலான போன் கால்களில்... உணவு இருக்கா? தங்க இடம் இருக்கா? குளிக்க, காலைகடன் முடிக்க வசதி இருக்கா? என்பதுதான். எல்லாம் இருக்கு. அதற்குமேலாக அன்புமழை அடைமழையாக இருக்கு என்றே பதில் தந்தோம். அந்தளவுக்கு தமது இல்லத்திற்கு விருந்தினர் வந்தால், எப்படி போற்றி போற்றி பொத்தி பொத்தி பாதுகாப்போமா? உபசரிப்போமோ? அதையும் தாண்டி பராமரிக்கிறார்கள்.அந்த விவசாயிகளின் உணர்வுப்பூர்வமான வரவேற்பும் அரவணைப்பும் போராட்டக் குணமும் பற்றி சொல்லிக் கொண்டே போகலாம். 
போராட்டக் களத்தில் இருக்கும் விவசாயி பல்தாசிங் நம்மிடம் பேசினார்: 
நான் ஜலந்தர் மாவட்டம் பர்த்தேக்கரை சார்ந்தவன். எனது வயது 65. எனது மனைவி இறந்துவிட்டார். இரண்டு மகன்கள். நாங்க மூவரும் விவசாயம்தான். 8 ஏக்கர் நிலம் சொந்தம். கடுகு, நெல், கோதுமை, கரும்பு போன்றவையே எங்களின் சாகுபடி பயிர்கள். நான் போராட்டம் துவங்கிய 2020 நவம்பர் 7 முதல் இங்கு தங்கி போராடி வருகிறேன். எனது மகன்கள் இருவரும் வருவர். சில நாட்கள் இருப்பர். போவார்கள். பிறகு வருவார்கள். எங்கள் சங்கத்தின் பெயர் ‘ஜோனோரி கிசான் சபா’. இதுபோல் 200க்கும் மேற்பட்ட சங்கங்கள் இணைந்துதான் போராடுகிறோம். கோதுமை குவிண்டால் ஒன்றுக்கு தற்போது ரூ1800 வரை கிடைக்கிறது. இவைகள் அரசு கூட்டுறவு அமைப்புகள் நடத்தும் ‘மண்டி’தான் கொள்முதல் விலையை தீர்மானிக்கிறது. அந்த மண்டிக்கு இனி வேலையிருக்காது. கார்ப்பரேட் தான் விலையை தீர்மானிக்கும். 
மாநிலம் முழுவதும் சுமார் 12 லட்சம் விவசாயத் தொழிலாளர்கள் சாகுபடி பணியில் ஈடுபடுகிறார்கள். இவர்கள் யாவரும் பீகார், உபி மாநிலங்களில் இருந்து வருபவர்கள்தான். இவர்கள் பெரும்பாலும் சாகுபடி பணிகளை குத்தகை அடிப்படையிலேயே செய்கிறார்கள். ரூ.600 முதல் ரூ.800வரை தினக்கூலி கிடைக்கும். சீசன்களில் ரூ1000வரைகூட கிடைக்கும். இதுவும் இனி இருக்காது. கார்பரேட் பிளாட் ரேட்டாக ஒருகூலியைக் கொடுப்பான். புரோக்கர்கள்தான் போராடுகிறார்கள் என்பதெல்லாம் வடிகட்டிய பச்சைப்பொய். அதுபோல் பணக்காரர்கள்தான் போராடுகிறார்கள் என்பதும் பொய். சிறு, குறு, நடுத்தர விவசாயிகள் சுமார் 75% இருக்கிறோம். பணக்கார விவசாயிகள் சுமார் 25% இருப்பர். போராட்ட நிதியாக அயல்நாடுகள் உதவிடுகிறது என்பதெல்லாம் திசைத்திருப்பும் வேலை. எங்களில் பலர் கனடா உள்ளிட்ட பல வெளிநாடுகளில் வளமுடன் இருக்கிறார்கள். அவர்கள் மனமுவந்து நிதி வழங்குகிறார்கள். ஸ்பான்சர் செய்கிறார்கள். என்றாலும் பெரும்பாலான நிதி நாங்களே எங்களுக்குள் வசூலித்து செலவு செய்கிறோம். 
கார்ப்பரேட், ஆர்எஸ்எஸ் சொல்படி மோடி சர்க்கார் செயல்படுகிறது. தற்போது 9வது மாதத்தில் இருக்கிறோம். எவ்வளவு நாள், எவ்வளவு மாதம், எவ்வளவு வருடம் ஆனாலும்சரி விடாபிடியாக போராடுவோம். எங்களின் கோரிக்கை நிறைவேறாமல் இங்கிருந்து ஒரு இஞ்ச்கூட நகரமாட்டோம். ஆம், செத்தாலும் இங்கேயே சாவோமே தவிர வெறுங்கையோடு வீடு திரும்ப மாட்டோம். எங்களின் ஒற்றுமையை யாராலும் பிரிக்க முடியாது. பாஜக தவிர அனைத்து கட்சிகளும் ஆதரிக்கின்றன. பகத்சிங்கின் சித்தப்பா அஜய்சிங்கை ஜெயிலில் கொலை செய்தார்கள். அவரின் வழியில் எங்களின் கிசான்சபா போராடி வருகிறது” என்றார். 
அரியானா விவசாயிகள் ஒருவரான தல்வீர்சிங் (வயது 56) கூறும்போது... 
எங்களுக்கு 7 ஏக்கர் நிலம் சொந்தம். 3 பேர்கள் அண்ணன் தம்பிகள். சீரகம், நெல் எங்களின் சாகுபடி. ஆரம்பமுதலே மோடி சர்க்கார் பிரச்சனையை தீர்க்கும் விதத்தில் அணுகவில்லை. இனியும் இந்த அரசு தீர்க்கும் என்கிற நம்பிக்கையுமில்லை. 
இந்த அரசை தேர்தலில் வீழ்த்தி, மாற்று அரசு வந்தால்தான் பிரச்சனை தீருமென தோன்றுகிறது. 1984 ஆம் ஆண்டில், அரியானா மக்களை பிளவுபடுத்தி, மோதவிட்ட கலவரம் போல் இப்போதும் நடத்தி, சீர்குலைக்க பார்க்கிறார்கள். அது ஒருபோதும் நடக்காது. எங்கள் போராட்டத்தை எந்த கட்சி ஆதரித்தாலும் ஏற்போம். எவ்வளவு நாளானாலும் சலியாமல் போரிடுவோம். 
புரோக்கர் போராடுகிறார்கள் என்பதெல்லாம் சும்மா. 99% விவசாயிகள் சிறு குறு நடுத்தர ஏழை விவசாயிகள் தான் அரியானாவில் உள்ளோம். போராடுகிறோம். 1% விவசாயிகள் தான் பணக்கார விவசாயிகள் இருப்பார்கள். அவர்களும்தான் போராடுகிறார்கள். விவசாயம் அனைவரும்தானே செய்கிறோம்.கோதுமை குவிண்டாலுக்கு ரூ2000 கிடைக்கிறது. இந்த சட்டம் அமலானால் இது கிடைக்காது. கண்டிப்பாக கார்ப்பரேட் தரமாட்டான். விவசாயத் தொழிலாளர்களாக பீகார் மக்கள்தான் இருக்கிறார்கள். குத்தகையாக பிடித்து விவசாய சாகுபடி பணிகளை செய்வார்கள். தினக்கூலி விவசாயத் தொழிலாளர்களும் உண்டு. தற்போது கிடைப்பதுபோல் கூலி இவர்களுக்கும் இச்சட்டம் அமலானால் கிடைக்காது.
போராட்டச் செலவிற்கு ஒரு ஏக்கருக்கு குறைந்தது ரூ200 நன்கொடை தரவேண்டும் என வசூலிக்கிறோம். அதற்குமேல் தருவது அவரவர் விருப்பம். வெளிநாடுகளில் எல்லாம் நிதி வரவு ஏதும் கிடையாது. வாரம் ஒருவர் என குடும்பத்திற்கு ஒருவர்வீதம் வந்து பங்கேற்கிறோம். பெண்கள் பெரும்பாலும் இங்கு போராட்ட களத்தில் இல்லை. அங்கே விளை நிலங்களில் உள்ளனர். 20 ஜனவரி 26 செங்கோட்டை அணிவகுப்புக்கு பெண்களை வலுவாக திரட்டினோம் என்றார்.
தொகுப்பு : தாரைப்பிதா
