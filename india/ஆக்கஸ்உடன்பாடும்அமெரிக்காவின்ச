
ஆக்கஸ் உடன்பாடும் அமெரிக்காவின் சூழ்ச்சிகளும்


நமது நிருபர்
செப்டம்பர் 19, 2021
9/19/2021 8:52:57 PM



‘ஆக்கஸ்’ என்ற பெயரில் (AUKUS) பாதுகாப்பு உடன்பாடு ஆஸ்திரேலியா, அமெரிக்கா, பிரிட்டன் ஆகிய நாடுகளுக்கு இடையே சில தினங்களுக்கு முன்பு செய்து கொள்ளப்பட்டிருக்கிறது. இதன்படி பல்வேறு வகையான தொழில்நுட்பங்களை ஆஸ்திரேலியாவுக்கு அமெரிக்காவும், பிரிட்டனும் வழங்க இருக்கின்றன. முதல் முறையாக அணுசக்தியில் இயங்கும் நீர்மூழ்கிகளும் ஆஸ்திரேலியாவுக்குக் கிடைக்க இருக்கின்றன.
கடந்த 50 ஆண்டுகளில் முதன் முறையாக தனது நீர்மூழ்கித் தொழில்நுட்பத்தை பிற நாடுகளுடன் அமெரிக்கா பகிர்ந்து கொள்ளப் போகிறது. இதற்கு முன் பிரிட்டனுக்கு மட்டுமே அந்தத் தொழில்நுட்பம் வழங்கப்பட்டிருக்கிறது.
இந்த உடன்பாடு சீனாவுக்கு எதிரானது அல்ல என்று இந்த நாடுகள் கூறினாலும், பாதுகாப்பு நிபுணர்கள் மாறுபட்ட கருத்தைக் கூறுகிறார்கள். ‘ஆசியாவைச் சுற்றி வளைப்பது’ என்ற அமெரிக்காவின் ராணுவ சூழ்ச்சித் திட்டங்களின் ஒரு பகுதிதான், ஆஸ்திரேலியாவை முற்றாக தங்களது கைக்கூலியாக மாற்றும் இந்த புதிய உடன்பாடு. சீனாவைக் குறிவைத்து மேற்கொள்ளப்பட்டுள்ள இந்த புதிய உடன்பாடு, எதிர்பாராத இடத்தில் இருந்து அமெரிக்காவுக்கு எதிர்ப்பை உருவாக்கியுள்ளது. அது பிரான்ஸ். ஏற்கெனவே பிரான்ஸ் நாட்டுடன் ஆஸ்திரேலியா பல லட்சம் கோடி ரூபாய் மதிப்புக்கான நீர்மூழ்கிக் கப்பல்களைக் கட்டும் உடன்பாட்டைச் செய்து கொண்டிருக்கிறது. ‘ஆக்கஸ்’ உடன்பாடு கையெழுத்தானதால், பிரான்ஸ் நாட்டுடனான உடன்பாடு முறித்துக் கொள்ளப்பட்டிருக்கிறது. ஆக்கஸ் உடன்பாடு பொதுவெளியில் அறிவிக்கப்படுவதற்கு சில மணி நேரத்துக்கு முன்புதான் அது பற்றி பிரான்சிடம் தெரிவிக்கப்பட்டிருக்கிறது. இது பிரான்ஸை கொதிப்படையச் செய்திருக்கிறது. அமெரிக்காவின் செயல் ‘இரட்டை நிலைப்பாடு, நம்பிக்கைத் துரோகம்’ என பிரான்சின் வெளியுறவு அமைச்சர் ஜீன் யூஸ் லே ட்ரியன் பேட்டி ஒன்றில் காட்டமாக கூறியுள்ளார். நிலைமையை மறு ஆய்வு செய்வதற்காக அமெரிக்கா மற்றும் ஆஸ்திரேலியாவுக்கான பிரான்சின் தூதர்கள் திரும்ப அழைத்துக் கொள்ளப்பட்டிருப்பதாகவும் அவர் தெரிவித்தார். அமெரிக்காவும், ஆஸ்திரேலியாவு இந்த உடன்பாடு குறித்துப் பொய் கூறியிருப்பதாகவும் ட்ரியன் கூறியுள்ளார்.
“அமெரிக்காவுக்கும் பிரான்சுக்கும் இடையிலான உறவின் வரலாற்றில் முதன்முறையாக எங்கள் தூதரை திரும்ப அழைக்கிறோம் என்பது ஒரு தீவிரமான அரசியல் நடவடிக்கை. இது இப்போது இரு நாடுகளுக்கு இடையே இருக்கும் நெருக்கடியின் தீவிரத்தைக் காட்டுகிறது” என்றும் லே ட்ரியன் கூறியுள்ளார். “ஆஸ்திரேலியா மற்றும் அமெரிக்கா ஆகிய நாடுகளுக்கான பிரான்ஸ் நாட்டின் தூதர்கள் திரும்ப அழைக்கப்படுகிறார்கள்; ஆனால் பிரிட்டனுக்கான எமது தூதரை திரும்ப அழைப்பதற்கு தேவையில்லை; ஏனெனில் அது தொடர்ச்சியான சந்தர்ப்பவாத நாடு” என்று அவர் குமுறியுள்ளார். “இந்த முழு விஷயத்திலும் பிரிட்டன் மூன்றாவது சக்கரம் போன்றது” என்று அவர் கூறினார். ஆனால் இந்த உடன்பாடு பிரிட்டனின் நலன்களைப் பாதுகாப்பதற்கவே ஏற்படுத்தப்பட்டிருப்பதாக பிரிட்டனின் புதிய வெளியுறவு அமைச்சர் லிஸ் ட்ரஸ் ‘தி சண்டே டெலிகிராப்’ இதழின் கட்டுரையில் தெரிவித்துள்ளார். தனது நலன்களைப் பாதுகாப்பதில் பிரிட்டன் உறுதியாக இருப்பதையே இது காட்டுகிறது என்று அந்தக் கட்டுரையில் குறிப்பிடப்பட்டுள்ளது.
‘ஆக்கஸ்’ உடன்பாட்டில் கூறப்பட்டிருப்பது என்ன?
குவாண்டம் தொழில்நுட்பம், க்ரூஸ் ரக ஏவுகணைகளை வழங்குவது என பல்வேறு அம்சங்கள் இந்த ஆக்கஸ் உடன்பாட்டில் கூறப்பட்டிருக்கின்றன. ஆனால் அவற்றுக்கெல்லாம் மேலாக நீர்மூழ்க்கிக் கப்பல்கள்தான் முக்கியமானவை. அவை தெற்கு ஆஸ்திரேலியாவில் உள்ள அடிலெய்டில் கட்டப்பட உள்ளன. அவற்றைக் கட்டுவதற்கான தொழில்நுட்பம் மற்றும் ஆலோசனையை அமெரிக்காவும் பிரிட்டனும் வழங்க இருக்கின்றன. அணுசக்தி நீர்மூழ்கிக் கப்பல்கள் வழக்கமான எரிபொருளில் இயங்கும் நீர்மூழ்கிக் கப்பல்களை விட கண்டுபிடிக்க இயலாதவை. எதிரிகளின் பரப்புக்கு உள்ளேயே ஊடுருவிச் செல்லக்கூடியவை. இவற்றில் அணு ஆயுதங்கள் இருக்காது. மாறாக இவை அணுசக்தி எரிபொருள் மூலம் இயங்குகின்றன. ஒரு முறை எரிபொருள் நிரப்பினால் இருபது ஆண்டுகள் வரைகூட இவை தொடர்ந்து செயல்படும். ஆக்கஸ் உடன்பாட்டின்படி குறைந்தது 8 நீர்மூழ்கிக் கப்பல்கள் ஆஸ்திரேலியாவுக்குக் கிடைக்கும் என்று கருதப்படுகிறது. எனினும் ஆஸ்திரேலியாவில் கட்டுமான வசதிகள் குறைவாக இருப்பதால் இந்தத் திட்டம் தாதமாகவே செயல்பாட்டுக்கு வரும் என்றும் தெரிகிறது. கடந்த 50 ஆண்டுகளில் முதன் முறையாக தனது நீர்மூழ்கித் தொழில்நுட்பத்தை பிற நாடுகளுடன் அமெரிக்கா பகிர்ந்து கொள்ளப் போகிறது. இதற்கு முன் பிரிட்டனுக்கு மட்டுமே அந்தத் தொழில்நுட்பம் வழங்கப்பட்டிருக்கிறது. இரண்டாம் உலகப் போருக்குப் பிறகு இந்த மூன்று நாடுகளுக்கு இடையே ஏற்பட்டிருக்கும் மிக உடன்பாடு இது என்று நிபுணர்கள் கூறுகிறார்கள். இந்த உடன்பாட்டின் மூலம் அணுசக்தி நீர்மூழ்கியைப் பெறும் ஏழாவது நாடு என்ற பெயர் ஆஸ்திரேலியாவுக்குக் கிடைக்க இருக்கிறது.
சீனாவின் எதிர்வினை என்ன?
பாதுகாப்பு முக்கியத்துவம் வாய்ந்த இந்த உடன்பாட்டை சீனா கடுமையாக எதிர்த்திருக்கிறது. “சற்றும் பொறுப்பில்லாதது” என்றும், “குறுகிய மனப்பாங்கு” கொண்டது என்றும் சீனா விமர்சித்துள்ளது. “பிராந்திய அமைதிக்கு குந்தகம் விளைவிக்கும். ஆயுதப் போட்டியை உருவாக்கும்” என சீனா அண்மையில் கூறியிருந்தது. “இது காலாவதியான பனிப்போர் மனநிலை” என்றும் குற்றம்சாட்டியிருந்தது. “ஆஸ்திரேலியா தன்னைத்தானே சீனாவின் எதிரியாக மாற்றிக் கொண்டிருக்கிறது” என்று சீனாவின் “குளோபல் டைம்ஸ்” செய்தி ஏடு குறிப்பிட்டிருக்கிறது.
சீனாவை எதிர்க்க ஆஸ்திரேலியா தேர்வு செய்யப்பட்டது ஏன்?
ஆஸ்திரேலியாவின் மிகப்பெரிய வர்த்தகக் கூட்டாளி சீனா. கடந்த காலத்தில் இரு நாடுகளும் நெருக்கமான உறவைக் கொண்டிருந்தன. ஆனால் கடந்த சில ஆண்டுகளாக உறவில் கசப்பு ஏற்பட்டது. அமெரிக்காவின் தூண்டுதலின் பேரில் ஆஸ்திரேலியா, சீனாவில் இருக்கும் ‘உய்கர்’ மக்களின் மனித உரிமைகள் பாதிக்கப்படுவதாக பொருத்தமற்ற முறையில் விமர்சனம் செய்தது. சீனாவின் சில தொழில்நுட்ப நிறுவனங்களுக்குத் தடை விதித்தது. கொரோனா வைரஸின் மூலம் எது என்று விசாரணை நடத்த வேண்டும் என்று கூப்பாடு போட்டது. இப்படியாக இரு நாடுகளுக்கும் இடையேயான உறவில் பெரும்பிளவு ஏற்பட்டது. பசிபிக் தீவுகளில் சீனா செய்துவரும் பரவலான முதலீடுகள் மேற்கத்திய நாடுகளையும் எரிச்சலடையச் செய்திருக்கின்றன. ஆஸ்திரேலியா போன்ற நாடுகளின் பொருள்களுக்கு கூடுதல் வரி விதிப்பதற்கும் ஆட்சேபம் தெரிவித்திருக்கின்றன. இப்படியொரு சூழலில் சீனாவின் செல்வாக்கைக் கட்டுப்படுத்துவதற்காக ஆஸ்திரேலியாவுக்கும் சீனாவுக்கும் இடையேயான விரிசலை அமெரிக்கா பயன்படுத்திக் கொள்வதாக பாதுகாப்பு நிபுணர்கள் கூறுகிறார்கள்.
ஆசியா - பசிபிக் வணிக ஒப்பந்தம்
அமெரிக்கா, பிரிட்டன் மற்றும் ஆஸ்திரேலியா இடையிலான இராணுவ சூழ்ச்சித் திட்டமான ஆக்கஸ் ஒப்பந்தம் குறித்த தகவல் வெளியான மறு நாள் சீனா, ‘ஆசியா- பசிபிக் வணிக உடன்பாட்டில்’ சேர்ந்திட விண்ணப்பித்துள்ளது. இந்த விண்ணப்பத்தை செய்துள்ளது சீனா. Comprehensive and Progressive Agreement for Trans-Pacific Partnership (CPTPP) என்று ஆங்கிலத்தில் குறிப்பிடப்படும் ‘பசிபிக் பிராந்திய விரிவான, முற்போக்கான கூட்டாண்மை ஒப்பந்தம்’ என்பது, உண்மையில் அமெரிக்காவால் சீனாவின் செல்வாக்கை மட்டுப்படுத்தும் நோக்கத்தோடு உருவாக்கப்பட்டதுதான். ஆனால் இந்த ஒப்பந்தத்தில் இருந்து 2017ல் அமெரிக்கா வெளியேறியது. அப்போதைய அமெரிக்க ஜனாதிபதி டொனால்டு டிரம்ப் இதற்கான முடிவை எடுத்தார். இந்த தாராள வணிக ஒப்பந்தத்தில் சேர்வதற்கு உலகின் இரண்டாவது பெரிய பொருளாதாரமான சீனா தற்போது விண்ணப்பித்துள்ளது என்று சீன வணிகத்துறை அமைச்சர் வாங் வென்டாவ் தெரிவித்தார். இதற்கான கடிதம் நியூசிலாந்து வணிக அமைச்சர் டேமியன் ஓ கொன்னோருக்கு அனுப்பப்பட்டுள்ளது என்றும் அவர் குறிப்பிட்டார். இந்த ஒப்பந்தத்துக்கான நிர்வாக மையமாக நியூசிலாந்து செயல்படுகிறது. விண்ணப்பம் அனுப்பப்பட்டதை அடுத்து அடுத்த கட்ட நடவடிக்கை பற்றி விவாதிப்பதற்காக சீன அமைச்சர் வாங் - ஓ கொன்னோர் இருவரும் தொலைபேசி வழியில் உரையாடினர் என்று சீன வணிக அமைச்சகம் தெரிவித்துள்ளது. முதல் முதலில் ‘பசிபிக் அளாவிய கூட்டாண்மை’ என்ற பெயரில் இந்த ஒப்பந்தம் அப்போதைய அமெரிக்க ஜனாதிபதி பராக் ஒபாமாவினால் முன்னெடுக்கப்பட்டது. ஆசியா பசிபிக் பிராந்தியத்தில் சீனாவின் செல்வாக்கை மட்டுப்படுத்தும் நோக்கோடு இந்த ஒப்பந்தம் மேற்கொள்ளப்பட்டது.
அமெரிக்கா இதில் இருந்து வெளியேறுவது என்று டிரம்ப் நிர்வாகம் முடிவு செய்த பிறகு, ஜப்பான் தலைமையில் பேச்சுவார்த்தை நடத்தி, இதன் பெயர் விரிவான, முற்போக்கான பசிபிக் அளாவிய கூட்டாண்மை ஒப்பந்தம் என்று மாற்றப்பட்டது. 2018ல் இந்த ஒப்பந்தத்தில் ஆஸ்திரேலியா, கனடா, சிலி, ஜப்பான், நியூசிலாந்து உள்பட 11 நாடுகள் கையெழுத்திட்டிருந்தன.
வட்டார வணிக ஒப்பந்தம்
மேற்கண்ட CPTPP ஒப்பந்தத்தில் சேர்வதற்கு கடந்த ஜூன் மாதம் முறைப்படி பேச்சுவார்த்தைகளைத் தொடங்கியது பிரிட்டன். தாய்லாந்து தங்களுக்கும் ஆர்வம் இருப்பதாக சமிக்ஞை தந்தது. 14 நாடுகள் இடம் பெற்றுள்ள பிராந்திய ஒருங்கிணைந்த பொருளாதாரக் கூட்டு (Regional Comprehensive Economic Partnership (RCEP)) என்று அறியப்படும் வட்டார அளவிலான விரிவான பொருளாதார கூட்டாண்மை ஒப்பந்தத்தில் கடந்த நவம்பர் மாதம் சேர்ந்த சீனாவுக்கு, இப்போது சிபிடிபிபி ஒப்பந்தத்தில் சேர்வது மிகப்பெரிய ஆதாயமாக இருக்கும் எனக் கருதப்படுகிறது. ஆர்.சி.இ.பி. ஒப்பந்தம் உலகின் மிகப்பெரிய பொருளாதாரக் கூட்டணி ஆகும். இதில் தென் கொரியா, சீனா, ஜப்பான், ஆஸ்திரேலியா, நியூசிலாந்து உள்ளிட்ட நாடுகள் இடம் பெற்றுள்ளன. அமெரிக்கா, பிரிட்டன் மற்றும் ஆஸ்திரேலியா இடையிலான ஆக்கஸ் ஒப்பந்தம் குறித்த தகவல் வெளியான அடுத்த நாள் சீனா சிபிடிபிபி ஒப்பந்தத்தில் சேர்வதற்கு விண்ணப்பித்திருப்பது, அமெரிக்கா வட்டாரத்தில் அதிர்ச்சியை ஏற்படுத்தியுள்ளது. சீனாவை ராணுவ ரீதியாக முற்றுகையிட அமெரிக்கா முயற்சித்தால், அமெரிக்காவை பொருளாதார ரீதியாக முற்றுகையிட சீனா முயற்சிக்கிறது.




 
