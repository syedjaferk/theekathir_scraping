
சோமாலியக் குழந்தைகளைக் காப்பாற்றுங்கள்!


நமது நிருபர்
ஆகஸ்ட் 26, 2022
8/26/2022 11:00:50 PM



மொகாடிசு, ஆக. 26- கடுமையான வறட்சியைச் சந்தித்து வரும் சோமாலியா வில் லட்சக்கணக்கானோர் பெரும் நெருக்கடியில் சிக்கித் தவித்துக் கொண்டிருக்கிறார்கள். உலக வங்கியின் ஆய்வுப்படி குறைந்த வருமானம் ஈட்டும்  நாடாக இருக்கும் சோமாலியாவில், கடந்த நான்கு ஆண்டு களாக மழை பொய்த்துள்ளது. அந்நாட்டைப் பொறுத்த வரை, இதுவரையில் இதுபோன்ற வறட்சியைக் கண்டதில்லை. அதோடு, ஐந்தாண்டு ஆண்டாக இந்த ஆண்டும் மழை  இருக்காது என்று வானிலை அறிக்கைகள் தெரிவிக்கின்றன. 2023 ஆம் ஆண்டிலும் இந்த வறண்ட சூழல்தான் இருக்கும் என்று இப்போதே வானிலை வல்லுநர்கள் எச்சரிக்கை விடுத்துள்ளனர். ஜூலை 2022ன் புள்ளிவிபரப்படி 70 லட்சம் சோமாலிய மக்கள் வறட்சியால் கடுமையாகப் பாதிக்கப்பட்டிருக் கிறார்கள். தங்கள் வீடுகளில் இருந்து 10 லட்சம் மக்கள் இடம் பெயர வேண்டிய கட்டாயத்திற்கு ஆளாகியுள்ளனர். பாதிக்கப் பட்டவர்களில் 23 லட்சம் பேர் சிறுவர், சிறுமிகளாவர். வன்முறை,  சுரண்டல், தொல்லை, அலட்சியம் மற்றும் ஊட்டச்சத்து இல்லாததால் மரணம் ஆகிய கொடுமைகளில் அவர்கள் சிக்கியிருக்கிறார்கள். இவர்களையும், மக்களையும் பாதுகாக்க வேண்டுமென்றால் உடனடியாக 98 லட்சம் அமெரிக்க டாலர் நிதியுதவி வேண்டும் என்று ஐக்கிய நாடுகள் சபையின் அகதிகளுக்கான உயர் ஆணையர் கோரி யிருக்கிறார்.
 ஆணையர் அலுவலகம் வெளியிட்டுள்ள செய்திக் குறிப்பில், “குழந்தைகளுக்கான குறிப்பான சில தேவைகளைக் கணக்கில் எடுத்துக் கொள்ள வேண்டியுள்ளது. தனிப்பட்ட முறையிலும், அவர்களுக்கு மொத்தமாகவும் நிறைய செய்ய வேண்டும்” என்று கூறியுள்ளது. மேலும், சோமாலியாவின் 37 மாவட்டங்களில் உள்ள 3 லட்சத்து 32 ஆயிரத்து 200 குழந்தைகளை அடையாளம் கண்டு, அவர்கள் உடனடியாகப் பாதுகாக்கப்பட வேண்டும் என்று வலியுறுத்தியிருக்கிறார்கள். 
தெற்கு முழுவதிலும் நெருக்கடி
சோமாலியாவின் தெற்குப்பகுதி பெருமளவில் பாதிக்கப்பட்டுள்ளது. இந்தப் பகுதியில் உள்ள மக்களுக்கு வாழ்வதே பெரும் சவாலானதாக மாறியிருக்கிறது. உள்நாட்டுச் சண்டையும் இந்தப் பகுதியில் நடப்பதால், அது  நெருக்கடியை அதிகரித்துள்ளது. ஏராளமான மக்கள் உணவைத் தேடியும், தண்ணீருக்காகவும் வேறு இடங்களுக்கு செல்கிறார்கள். இந்த நேரத்தில் அவர்களோடு செல்லும் பெண் குழந்தைகள் மீது வன்முறை ஏவப்படுகிறது. பாலியல்  ரீதியாக சுரண்டப்படுகிறார்கள். ஆண் சிறுவர்கள் தங்கள்  இளமைப் பருவத்தைத் தொலைக்க வேண்டிய கட்டாயத்திற்கு ஆளாகி விடுகின்றனர். பாதிக்கப்படும் பெண்கள், சிறுமிகள் மேலும், மேலும் நெருக்கடியில் சிக்கிக் கொள்கிறார்கள். 
போருக்கு அள்ளித்தரும் அமெரிக்கா
சோமாலியாவில் மனிதாபிமான உதவிகள் உடனடியாக செய்யப்பட வேண்டியுள்ளது என்று ஐ.நா.அகதிகள் அமைப்பு கூறினாலும், அமெரிக்கா உள்ளிட்ட மேற்கத்திய நாடுகள் இதுவரை எதுவும் செய்யவில்லை. ஆனால், உக்ரைனில் நடந்து வரும் போரில் ரஷ்யாவுக்கு எதிராக கோடிக்கணக்கான டாலர்களை ஆயுதங்கள் மேல் செலவழித்துக் கொண்டிருக்கிறார்கள். இரு நாட்களுக்கு முன்பாக, மேலும் 300 கோடி அமெரிக்க டாலர்களை உக்ரைனின் ராணுவத்திற்காக தருகிறோம் என்று அமெரிக்கா உத்தரவாதமளித்துள்ளது.

 
