
பாஜகவில் இணைந்தால் வழக்குகள் ரத்து - மணீஷ் சிசோடியாவுக்கு வலை


நமது நிருபர்
ஆகஸ்ட் 22, 2022
8/22/2022 1:45:59 PM



பாஜக-வில் இணைந்தால் தன் மீதுள்ள அனைத்து வழக்குகளையும் ரத்து செய்வதாக பாஜக தரப்பில் இருந்து குறுந்தகவல் வந்துள்ளதாக தில்லி துணை முதல்வர் மணீஷ் சிசோடியா தெரிவித்துள்ளார்.
தில்லியில் மதுபான பார்கள், கடைகள்  ஒதுக்கியதில் முறைகேடு நடைபெற்றுள்ளதாக எழுந்த புகாரின் பேரில்,  தில்லி துணை  முதல்வர் மணீஷ் சிசோடியாவின் வீட்டில் கடந்த ஆகஸ்ட் 19-ஆம் தேதி, மத்தியப் புலனாய்வுக் கழகம் சோதனை நடத்தியது. சிசோடியாவை தவிர, 3 அதிகாரிகள் மற்றும் அவர்கள் தொடர்புடைய 20-க்கும் மேற்பட்ட இடங்களிலும் இந்த சோதனை நடத்தப்பட்டது. அதன் முடிவில், தில்லி துணை முதல்வர் மணீஷ் சிசோடியா உள் ளிட்ட 15 பேர் மீது சிபிஐ தற்போது வழக்கும் பதிவு செய்துள்ளது. இதை அடுத்து, தான் அடுத்து 3-4 நாட்களுக்குள் கைது செய்யப்படலாம், அதற்கெல்லாம் தான் அஞ்சப்போவது இல்லை என்று மணீஷ் சிசோடியா தெரிவித்திருந்தார்.
இந்த நிலையில், பாஜக-வில் இணைந்தால் தன் மீதுள்ள அனைத்து வழக்குகளையும் ரத்து செய்வதாக பாஜக தரப்பில் இருந்து குறுந்தகவல் வந்துள்ளதாக தில்லி துணை முதல்வர் மணீஷ் சிசோடியா தனது டிவிட்டர் பக்கத்தில் தெரிவித்துள்ளார். 
இது குறித்து தனது டிவிட்டர் பக்கத்தில், ”என் மீது உள்ள வழக்குகளை சந்திக்க தயாராக இருக்கிறேன். சதிகாரர்களையும், ஊழல்வாதிகளையும் நான் ஒருபோதும் தலை வணங்க மாட்டேன். என் மீது தொடரப்பட்ட அனைத்து வழக்குகளும் போலியானவை. உங்களால் என்ன செய்ய முடிகிறதோ, அதை செய்யுங்கள்” என்று சிசோடியா பதிவிட்டுள்ளார்.
