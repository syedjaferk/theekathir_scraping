
தாஜ் மஹாலின் பெயரை ராம் மஹால் என மாற்றுவோம்.... பாஜக எம்எல்ஏ சுரேந்திர சிங் அடாவடிப் பேச்சு


நமது நிருபர்
மார்ச் 16, 2021
3/16/2021 12:00:00 AM



புதுதில்லி:
உலகப் புகழ்பெற்ற தாஜ்மஹாலின் பெயரை, ராம் மஹால் என்று மாற்றப் போவதாக பாஜக எம்எல்ஏ சுரேந்திர சிங் கூறியுள்ளார்.உத்தரப்பிரதேச மாநிலம் பல்லியா மாவட்டத்தில் உள்ள பைரியா தொகுதியைச் சேர்ந்த சுரேந்திரா சிங், சங்-பரிவார்களுக்கே உரிய வகையில், அடாவடியாக பேசுவது வாடிக்கை. “இடஒதுக்கீடு இருப்பதாலேயே சாதி இருக்கிறது” என்றும், “பெண்கள் நாட்டின் கலாச்சாரப்படி நடக்காததே பாலியல் வல்லுறவு சம்பவங்களுக்குக் காரணம்” என்றும் இவர் பேசியது சர்ச்சையை ஏற்படுத்தியது. “இஸ்லாமியர்கள் 50 மனைவிகளை மணமுடித்து 1050 குழந்தைகளைப் பெற்றெடுப்பவர்கள்” என்றும் ஒருமுறை வன்மத்தைக் கொட்டியிருந்தார். இவர் தான், தற்போது, தாஜ் மஹாலின் பெயரை மாற்றப் போவதாக கூறியுள்ளார்.
“தாஜ்மஹால் ஒருகாலத் தில் சிவன் ஆலயமாக இருந்தது. எனவே, இது உத்தரப்பிரதேச மாநில முதலமைச்சர் ஆதித்யநாத்தின் ஆட்சியில் ‘ராம் மஹால்’ என்று பெயர்மாற்றப்படும்” என்று தெரிவித்துள்ளார்.முதல்வர் ஆதித்யநாத்தை, “சத்ரபதி சிவாஜியின் வழித்தோன்றல்” என்றும் புகழ்பாடியுள்ளார். “சிவாஜியின் வழித்தோன்றல்கள் உத்தரப்பிரதேச தேசத் திற்கு வந்துள்ளனர். சமர்த் குரு ராம் தாஸ் சிவாஜியை இந்தியாவுக்குக் கொடுத்தது போலவே, கோரக்நாத் ஜி,யோகி ஆதித்யநாத்தை உத்தரப்பிரதேசத்திற்கு வழங்கியுள்ளார்” என்று குறிப்பிட்டுள்ளார்.
