
யுனைடெட் பிரேவரீஸின் ரூ.5,800 கோடி பங்குகள் விற்பனை....  மல்லையாவின் கடன் தொகையில் இதுவரை 40 சதவிகிதம் மீட்பு... 


நமது நிருபர்
ஜூன் 25, 2021
6/25/2021 12:00:00 AM



புதுதில்லி:
விஜய் மல்லையாவின் ‘யுனைடெட் பிரேவரீஸ்’ நிறுவனப் பங்குகளை விற்றதன் மூலம் ரூ. 5,800 கோடி கடன்தொகை மீட்கப்பட்டுள்ளதாக அமலாக்கத் துறை கூறியுள்ளது.‘கிங் பிஷர்’ விமான நிறுவனம் மற்றும் ‘யுனைடெட் ஸ்பிரிட்ஸ்’ என்ற மதுபான நிறுவனங்களின் முதலாளியான விஜய் மல்லையா, பொதுத்துறை வங்கிகள் உட்பட மொத்தம் 17 வங்கிகளில் ரூ. 9 ஆயிரம் கோடியை கடன் வாங்கி, அதனைத் திருப்பிச் செலுத்தாமல் கடந்த 2016-ஆம் ஆண்டு மார்ச் மாதம் லண்டனுக்குத் தப்பினார்.
அவரை இந்தியாவுக்கு கொண்டுவரும் நடவடிக்கையில் ஈடுபட்டிருப்பதாக கடந்த 5 ஆண்டுகளுக்கும் மேலாகவே மோடி அரசுகூறிவருகிறது. எனினும், மல்லையா இந்தியா வந்துசேரவில்லை.மாறாக, குஜராத்தைச் சேர்ந்த வைர வியாபாரி நீரவ் மோடி, அவரது மாமா மொகுல் சோக்சி என மேலும் பலர், சுமார் 13 ஆயிரம் கோடி ரூபாயை சுருட்டிக்கொண்டு வெளிநாடுகளுக்குத் தப்பினர்.இதனிடையே, சட்ட விரோத பணப் பரிமாற்றத் தடைச் சட்டத்தின் கீழ் கைப்பற்றப்பட்டு, இந்திய ஸ்டேட் வங்கி தலைமையிலான கூட்டமைப்புக்கு மாற்றப்பட்ட விஜய் மல்லையாவுக்கு சொந்தமான ‘யுனைடெட் பிரேவரீஸ்’ நிறுவனத்தின் பங்குகளை விற்று, கடன்கள் மீட்பு தீர்ப்பாயமானது ரூ. 5 ஆயிரத்து 800 கோடியை மீட்டுள்ளதாக  ஒன்றிய அரசின் அமலாக்கப்பிரிவு இயக்குநரகம் தெரிவித்துள்ளது.
ஏற்கெனவே ரூ. 1,357 கோடியை பங்குகள் விற்பனை மூலம் பொதுத்துறை வங்கிகள் மீட்டுள்ள நிலையில், இதுவரை மல்லையா கடனால் ஏற்பட்ட இழப்பில் 40 சதவிகிதம் ஈடுகட்டப்பட்டு உள்ளதாகவும் அமலாக்கத்துறை கூறியுள்ளது.விஜய் மல்லையா, நீரவ் மோடி, மொகுல் சோக்சி ஆகியோர்  பொதுத்துறை வங்கிகளுக்கு ரூ. 22 ஆயிரத்து 585 கோடியே 83 லட்சம் இழப்பு ஏற்படுத்தியிருந்த நிலையில், அவர்களுக்குச் சொந்தமான ரூ. 18 ஆயிரத்து 170 கோடியே2 லட்சம் மதிப்பிலான சொத்துக் களை அமலாக்கத்துறை முடக்கியுள்ளது குறிப்பிடத்தக்கது.
