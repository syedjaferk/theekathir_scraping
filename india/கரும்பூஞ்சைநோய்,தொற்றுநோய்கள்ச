
கரும் பூஞ்சை நோய், தொற்று நோய்கள் சட்டத்தின்கீழ் அறிவிக்கப்பட வேண்டும்: மாநில அரசுகளுக்கு மத்திய அரசு கடிதம்


நமது நிருபர்
மே 21, 2021
5/21/2021 2:42:13 PM



புதுதில்லி, மே 21-
“கரும் பூஞ்சை” (மைகோர்மைகோசிஸ்) நோய், தொற்று நோய்கள் சட்டத்தின் கீழ் அறிவிக்கப்பட வேண்டும் என்று மத்திய அரசு, மாநில அரசுகளுக்குக் கடிதம் எழுதியிருக்கிறது.
மத்திய அரசின் சுகாதார அமைச்சகத்தின் இணை செயலாளர் லாவ் அகர்வால் இது தொடர்பாக மாநில அரசுகளுக்கு ஒரு கடிதம் எழுதியிருக்கிறார். அதில் அவர் ‘கரும் பூஞ்சை” (மைகோர்மைகோசிஸ்) நோய்க்கு ஆளானவர்களை, அது ஒரு தொற்று நோய் என்பதைக் கணக்கில் எடுத்துக்கொண்டு மாநிலங்களில் உள்ள அனைத்து அரசாங்க மற்றும் தனியார் மருத்துவமனைகளும், மருத்துவக் கல்லூரிகளும் அவர்களுக்கு சிகிச்சை அளிப்பதற்கான வழிகாட்டும் நெறிமுறைகளைக் கடைப்பிடித்திட வேண்டும் என்று குறிப்பிட்டிருக்கிறார்.
கோவிட் தொற்றுக்கு ஆளாகி மீண்டவர்களுக்கு “கரும் பூஞ்சை” தொற்று ஏற்பட்டிருப்பதாகச் சந்தேகப்பட்டாலோ அல்லது உறுதிசெய்யப்பட்டாலோ அதனை மத்திய சுகாதார அமைச்சகத்திற்குத் தெரிவித்திட வேண்டும் என்றும் அதில் குறிப்பிடப்பட்டிருக்கிறது.
சமீப காலங்களில் கோவிட்-19 தொற்றால் பீடிக்கப்பட்டவர்களுக்கு மத்தியில் பூஞ்சைத் தொற்று வடிவத்தில் இரு ஏற்பட்டு புதிய சவாலை ஏற்படுத்தி இருக்கிறது என்று அக்கடிதத்தில் குறிப்பிடப்பட்டிருக்கிறது.
எனவே இதற்கான சிகிச்சை பலமுனைகளில் மேற்கொள்ளப்பட வேண்டும் என்றும் அதில் கூறப்பட்டிருக்கிறது. சர்க்கரை நோயாளிகள் மிகவும் எச்சரிக்கையுடன் இருக்க வேண்டும் என்றும் அதில் கூறப்பட்டிருக்கிறது.
மகாராஷ்ட்ர மாநிலத்தில் 1500 பேர் இத்தொற்றுக்கு ஆளாகி, 90 பேர் இறந்திருக்கின்றனர். ராஜஸ்தான் மற்றும் தெலங்கானா மாநிலங்கள் இந்நோயை ஏற்கனவே ஒரு தொற்றுநோய் என அறிவித்துவிட்டது.
தமிழ்நாட்டில் இதுவரை 9 பேர் இத்தொற்றுக்கு ஆளாகி இருப்பதாக அறிவிக்கப்பட்டிருக்கிறது.
“கரும் பூஞ்சை” தொற்று முகம், மூக்கு, கண்ணின் சுற்றுப்பாதை, அல்லது மூளை பாதிப்புக்கு உள்ளாகக்கூடும் என்றும், பார்வையிழப்பு ஏற்படக்கூடிய அபாயமும் இருப்பதாகவும், இது நுரையீரலுக்கும் பரவக்கூடும் என்றும் மருத்துவர்கள் கூறுகிறார்கள்.
(ந.நி.)
