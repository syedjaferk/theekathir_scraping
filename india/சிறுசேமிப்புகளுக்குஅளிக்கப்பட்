
சிறுசேமிப்புகளுக்கு அளிக்கப்பட்டுவரும் வட்டியைக் குறைக்காதே... மார்க்சிஸ்ட் கம்யூனிஸ்ட் கட்சி வலியுறுத்தல்... 


நமது நிருபர்
ஏப்ரல் 2, 2021
4/2/2021 12:00:00 AM



புதுதில்லி:
மக்களின் சிறுசேமிப்புகளுக்கு அளிக்கப்பட்டுவரும் வட்டியைக் குறைக்கக் கூடாது என்று மார்க்சிஸ்ட் கம்யூனிஸ்ட் கட்சி கோரியுள்ளது.
இது தொடர்பாக கட்சியின் அரசியல் தலைமைக்குழு வெளியிட்டுள்ள அறிக்கையில் கூறப்பட்டிருப்பதாவது:
சிறு சேமிப்புகளுக்கு அளிக்கப்பட்டுவரும் வட்டியைக் குறைத்து அரசாங்கம் வெளியிட்டுள்ள அறிவிப்பினை நிறுத்தி வைத்திருப்பதாகக் கூறி நேற்றையதினம்  நிதியமைச்சர் பின்வாங்கியிருப்பதன்மூலம் எவரையும் முட்டாளாக்கிட முடியாது. ஐந்து மாநிலங்களில் சட்டமன்றத் தேர்தல்கள் நடைபெறுவதையொட்டி இவ்வாறு நிறுத்தி வைக்கப்பட்டிருக்கிறது என்பது தெளிவாகும். இதேபோன்றுதான் அரசாங்கம், தேர்தல்கள் முடியும்வரை பெட்ரோலியப் பொருட்களின் சில்லரை விலைகளை உயர்த்திட வேண்டாம் என்று எண்ணெய் நிறுவனங்களுக்குக் கட்டளையிட்டிருக்கிறது.
தங்கள் எதிர்காலப் பாதுகாப்புக்காக கோடிக்கணக்கான மக்கள் சிறுசேமிப்புகளில் முதலீடு செய்திருக்கிறார்கள். அரசாங்கம் இவ்வாறு வட்டியைக் குறைத்திடுவது அவர்களின் எதிர்காலத்தையே அழித்துவிடும். முன்னெப்போதும் இல்லாத அளவிற்கு மக்களின் பிராவிடண்ட் நிதியத்தின் வட்டி விகிதம் 6.4 சதவீதமாகக் குறைக்கப்பட்டிருக்கிறது. இது இப்போதுள்ள பணவீக்க விகிதத்தைக்கூட சரிசெய்திட முடியாது. இது கோடிக்கணக்கான மூத்த குடிமக்களின் வாழ் வாதாரங்களை அழித்துவிடும்.
பாஜக அரசாங்கத்தின் கவனம் எல்லாம் கார்ப்பரேட்டுகள் லாபம் ஈட்டுவதை எப்படியெல்லாம் உயர்த்திடலாம் என்பதேயாகும். குறிப்பாக, பிரதமரின் கூட்டுக் களவாணிகள் லாபம் ஈட்டுவதற்காக, ஏராளமான அளவில் அவர்களுக்குவரிச் சலுகைகளை அளித்திருக்கிறது. பொதுத்துறை நிறுவனங்களைத் தனியாருக்குத் தாரை வார்ப்பதன் மூலம்நாட்டின் சொத்துக்களை சூறையாடுவதும், இந்தியாவின்விவசாயத்தையே கார்ப்பரேட்டுகளிடம் ஒப்படைத்திடுவதற்காக, வேளாண் சட்டங்களை நிறைவேற்றியிருப்பதும் நாட்டிலுள்ள பணக்காரர்கள் மேலும் பணக்காரர்களாவதற்கும், ஏழைகள் மேலும் ஏழைகளாவதற்கும் இட்டுச்செல்லும்.
மத்திய அரசின் இந்த முடிவினை எதிர்த்துப் போராடக் கிளர்ந்தெழ வேண்டும் என்று மார்க்சிஸ்ட் கம்யூனிஸ்ட் கட்சியின் அரசியல் தலைமைக்குழு மக்களை அறைகூவி அழைக்கிறது. நிச்சயமாக தேர்தல்கள் முடிந்தபின்னர் அரசாங்கத்தால் இது அமல்படுத்தப்படும். இந்த நடவடிக்கையைத் திரும்பப்பெற மத்திய அரசாங்கம்  நிர்ப்பந்தப்படுத்தப் பட வேண்டும். இவ்வாறு அரசியல் தலைமைக்குழு அறிக்கையில் கூறியுள்ளது. (ந.நி.)  
