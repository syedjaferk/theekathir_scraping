
பிஎஸ்எல்வி ராக்கெட் தயாரிப்பில் ‘அதானி’ குழுமம்....  ஒப்பந்தத்தைக் கைப்பற்ற 3 நிறுவனங்களுடன் போட்டி.... 


நமது நிருபர்
ஆகஸ்ட் 29, 2021
8/29/2021 12:00:00 AM



பெங்களூரு:
செயற்கைக் கோளைக் கொண்டு செலுத்தும் ‘பிஎஸ்எ கெட்’ தயாரிப்பில் ஈடுபட அதானி குழுமம் முடிவு செய்துள்ளது. இதற்கான ஒப்பந்தத்தைப் பெற ஏனைய நிறுவனங்களுடன் போட்டியிலும் இறங்கியுள்ளது.
இந்தியாவில் சுரங்கம், மின்சாரம், எரிவாயு, விமான நிலையங்கள், துறைமுகம் ஆகிய முக்கியத் தொழில்கள் அனைத்தையும் கபளீகரம் செய்துவரும் அதானி குழுமம், புதிதாக ராக்கெட் தயாரிப்பிலும் கால் பதிக்க திட்டமிட்டுள்ளது.செயற்கோள்களை அனுப்புவதற்கான பிஎஸ்எல்வி ராக்கெட்டுகளை இந்திய விண்வெளி ஆராய்ச்சி நிறுவனமான ‘இஸ்ரோ’வே (Indian Space Research Organisation - ISRO) இதுவரை தயாரித்து வந்தது. ஆனால், தற்போது இந்த ராக்கெட்டுக்களை முழுக்க முழுக்க, இஸ்ரோவுக்கு வெளியே உள்ள தனியார் நிறுவனங்கள் மூலம் தயாரிக்க, இஸ்ரோ-வின் வணிகப் பிரிவாக கருதப்படும் என்எஸ்ஐஎல் (New Space India Limited - NSIL) நிறுவனம் முடிவு செய்துள்ளது. இதற்கான விருப்ப மனுக்களையும் தனியார் நிறுவனங்களிடம் அது கோரியுள்ளது.
மொத்தம் 5 ராக்கெட்டுகளை தயாரிப்பதற்கான இந்த ஒப்பந்தத்தைக் கைப்பற்ற, தனியார் மற்றும் பொதுத்துறை நிறுவனங்கள், தனியாகவும் கூட்டாகவும் போட்டியில் இறங்கியுள்ளன.பொதுத்துறையான ஹிந்துஸ்தான் ஏரோநாட்டிக்கல் லிமிடெட் மற்றும் ‘எல் அண்ட் டி’ (HAL and L&T) கூட்டாகவும், பிஇஎல் மற்றும் பிஇஎம்எல் (BEL and BEML) ஆகிய இரண்டு குழுக்களும், ‘பெல்’ (BHEL) நிறுவனம் தனியாகவும் ராக்கெட் தயாரிப்புக்கான போட்டியில் இறங்கியுள்ளன. இதனிடையே, அதானி குழுமமும் ஆல்பா டிசைன் (Adani-Alpha Design) நிறுவனத்துடன் கூட்டாக இணைந்து ராக்கெட் தயாரிப்பில் ஈடுபடுவதற்கான விருப்பத்தைத் தெரிவித்துள்ளது.
இதுதொடர்பாக என்எஸ்ஐஎல் (NSIL) தலைவரும் நிர்வாக இயக்குநருமான ராதாகிருஷ்ணன் அளித்துள்ள பேட்டியில், “தொழில்நுட்ப-வணிக மதிப்பீடு நடந்து கொண்டிருக்கிறது, அதன் பிறகு ஏலங்கள் திறக்கப்படும். ஓரிரு மாதங்களில் முழு செயல்முறையையும் முடிப்போம் என்று நாங்கள் நம்புகிறோம், மேலும் இந்த நேரத்தில் எதுவும் கருத்து தெரிவிக்க முடியாது” என்று கூறியுள்ளார்.1993 செப்டம்பரில் தனது முதல் பிஎஸ்எல்வி ராக்கெட்டைத் தயாரித்த இஸ்ரோ அதன்பிறகு, 25 ஆண்டுகளில் 50-க்கும் மேற்பட்ட ஏவுதல் பணிகளை வெற்றிகரமாக முடித்துள்ளது என்பது குறிப்பிடத்தக்கது.
