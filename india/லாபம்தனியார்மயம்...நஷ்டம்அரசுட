
லாபம் தனியார்மயம்... நஷ்டம் அரசுடைமையா? மோடி அரசுக்கு ராகுல் காந்தி கேள்வி....  


நமது நிருபர்
மார்ச் 17, 2021
3/17/2021 12:00:00 AM



புதுதில்லி:
நாடாளுமன்றத்தில் கடந்த மாதம் மத்திய பட்ஜெட்டைத் தாக்கல் செய்த நிதியமைச்சர் நிர்மலா சீதாராமன், 2 பொதுத்துறை வங்கிகளை தனியார் மயமாக்கும் முடிவை அறிவித்தார். இதற்கு அப்போதே நாடு முழுவதும் வங்கி ஊழியர்கள் மத்தியில் கடும் எதிர்ப்பு எழுந்துள்ளது.
வங்கிகளை தனியார்மயமாக்கும் மத்திய அரசின் நடவடிக்கையை ஏற்க முடியாது என்று தெரிவித்த வங்கி ஊழியர் சங்கங்கள், அரசு தனது முடிவை மாற்றிக் கொள்ளாவிட்டால் போராட்டத்தில் இறங்குவோம் என்று அறிவித்தனர்.அதன்படி, மார்ச் 15, 16 ஆகிய இரண்டு நாட்களாக நாடு தழுவியவேலைநிறுத்தத்தையும் மேற்கொண்டனர். வங்கி ஊழியர்கள், மேலாளர்கள், அதிகாரிகள் என சுமார் 10 லட்சம் பேர் வேலை நிறுத்தத்தில் ஈடுபட்டனர். இதனால் வங்கிச் சேவைகள் முற்றிலுமாக முடங்கின.
இந்நிலையில், வங்கி ஊழியர்கள் போராட்டத்திற்கு ஆதரவாக, காங்கிரஸ் தலைவர் ராகுல் காந்தி டுவிட்டரில் பதிவு ஒன்றை வெளியிட்டுள்ளார்.அதில், “மத்திய அரசு லாபத்தை தனியார்மயம் ஆக்குகிறது. நஷ்டத்தை அரசுடைமை ஆக்குகிறது. பொதுத்துறை வங்கிகளை மோடியின் நண்பர்களுக்கு விற்பதன் மூலம் இந்தியாவின் நிதி பாதுகாப்பு மோசமான வகையில் சமரசம் செய்யப்படுகிறது” என்று கூறியுள்ள ராகுல் காந்தி ‘இந்த சூழலில், வேலைநிறுத்தம் செய்யும் வங்கி ஊழியர்களுக்கு என் ஆதரவை தெரிவித்துக் கொள்கிறேன். அவர்களுடன் நான் நிற்கிறேன்’ என்று குறிப்பிட்டுள்ளார்.
