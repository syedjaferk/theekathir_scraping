
ஊழல் பேர்வழி அஸ்தானா  தில்லி காவல்துறை ஆணையரானார்....  ஓராண்டுக்கு பணி நீட்டிப்பும் வழங்கியது மோடி அரசு....   


நமது நிருபர்
ஜூலை 29, 2021
7/29/2021 12:00:00 AM



புதுதில்லி:
சிபிஐ முன்னாள் சிறப்பு இயக்குநர் ராகேஷ் அஸ்தானா, தில்லி காவல் துறை ஆணையராக நியமனம் செய்யப்பட்டுள்ளார்.
குஜராத் மாநிலத்தைச் சேர்ந்த 1984-ஆம் ஆண்டு பிரிவு ஐபிஎஸ் அதிகாரியான ராகேஷ் அஸ்தானா, பிரதமர் மோடி மற்றும் உள்துறை அமைச்சர் அமித்ஷாவுக்கு மிகவும் நெருக்கமான அதிகாரி ஆவார்.2002-ஆம் ஆண்டு குஜராத்தில் கோத்ரா ரயில் எரிப்பைக் காரணம்காட்டிஇஸ்லாமியர்களுக்கு எதிராக நடத் தப்பட்ட சங்-பரிவாரங்களின் வன்முறை, 2008-இல் அகமதாபாத்தில் நிகழ்ந்த குண்டுவெடிப்பு போன்றவற்றின்போது, மோடிக்கு உதவியாக இருந்தவர். பின்னாளில் மகாராஷ்டிராவில் படேல்
சமூகத்தினர் இடஒதுக்கீடு கோரி நடத் திய போராட்டத்தை ஒடுக்கியதிலும், மாட்டுத் தீவன ஊழல் வழக்கில் பீகார் முன்னாள் முதல்வர் லாலு பிரசாத்திற்கு தண்டனை கிடைப்பதிலும்- பாஜக கண்ணசைவிற்கேற்ப தீவிரமாக செயல்பட்டவர். இதன்காரணமாகவே, 2014-இல் மோடி பிரதமர் ஆனதும், 2016-இல் ராகேஷ் அஸ்தானாவுக்கு சிபிஐ சிறப்பு இயக்குநர் பதவி வழங்கப்பட்டது. 
இறைச்சி ஏற்றுமதியாளரான மொயின் குரேஷி மீதான பணப்பரிவர்த்தனை முறைகேட்டு வழக்கில் ஹைதராபாத் தொழிலதிபர் சதீஷ் சனா பாபு-விடம் ரூ. 3 கோடி லஞ்சம் வாங்கியதாக ராகேஷ் அஸ்தானா மற்றும் சிபிஐதுணைக் கண்காணிப்பாளர் தேவேந்திரகுமார் ஆகியோர் மீது குற்றச்சாட்டுக்கள் எழுந்தன. மொத்தம் 5 கோடி ரூபாய் லஞ்சப் பணத்தில் முன்பணமாக 3 கோடி ரூபாயை 5 தவணைகளில் 2017 டிசம்பர் முதல் அக்டோபர் 2018 வரையிலும் கொடுத்ததாக ஆதாரங்களுடன் சனாபாபு வாக்குமூலம் அளித்திருந்தார். ‘ஸ்டெர்லிங் பயோடெக்’ முறைகேடு வழக்கிலும் ராகேஷ் அஸ்தானா மீது குற்றம் சாட்டப்பட்டிருந்தது. அப்படிப்பட்ட ஊழல் பேர்வழியை சிபிஐ சிறப்பு இயக்குநராக மோடி அரசு நியமித்தது.
இதனிடையே, ராகேஷ் அஸ்தானா மீதான லஞ்சப் புகார்களுக்காக, அவர் மீது சிபிஐ இயக்குநராக இருந்த அலோக் வர்மா 2019-இல் வழக்கு பதிவுசெய்தபோது, அஸ்தானாவை விட்டுவிட்டு, அலோக் வர்மாவையே மோடி அரசு சஸ்பெண்ட் செய்தது. அத்துடன், ஆர்எஸ்எஸ் பேர்வழிகளில் ஒருவரான நாகேஸ்வரராவை இரவோடு இரவாக, தற்காலிக சிபிஐ இயக்குநராக நியமித்தது. இவ்விவகாரத்தில் உச்ச நீதிமன்றம் தலையிட்டு, அலோக் வர்மா மீதான நடவடிக்கையை ரத்துசெய்த பிறகும் மோடி அரசு ஒதுங்கவில்லை. சிபிஐஇயக்குநர் அலோக் வர்மாவை தீயணைப்புத்துறைக்கு பணிமாற்றம் செய்து பழிவாங்கியது. ராகேஷ் அஸ்தானாவை காப்பாற்றுவதற்காக எந்த அளவிற்கு முடியுமோ, அவ்வளவிற்கு மோடி அரசு இறங்கியது. பின்னர் சர்ச்சையைத் தவிர்ப்பதற்காக சிறிது காலத்திற்கு ராகேஷ் அஸ்தானாவை எல்லைப் பாதுகாப்புப்படை இயக்குநர் பணிக்கு மாற்றியது. இந்தப்பணியில் இருந்தபடியே ஜூலை 31-ஆம் தேதியுடன் அஸ்தானா ஓய்வு பெறுவதாக இருந்தார். ஆனால், திடீரென அவரை தில்லி காவல்துறை ஆணையராக நியமித்து ஒன்றிய உள்துறை அமைச்சகம் தற் போது உத்தரவிட்டுள்ளது. இந்தப் பணியில் ஓராண்டுக்கு அஸ்தானா இருப்பார்என்றும் கூறியுள்ளது.
