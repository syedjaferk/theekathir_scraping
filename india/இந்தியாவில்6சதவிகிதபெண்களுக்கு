
இந்தியாவில் 6 சதவிகித பெண்களுக்கு   மட்டுமே கொரோனா தடுப்பூசி செலுத்தியுள்ளனர்


நமது நிருபர்
ஆகஸ்ட் 20, 2021
8/20/2021 3:21:05 PM



மத்திய அரசு வெளியிட்டிருக்கும் தகவலின் படி இதுவரை இந்தியாவில்  6 சதவிகித பெண்கள் மட்டுமே கொரோனா தடுப்பூசி செலுத்தியுள்ளனர். குறிப்பாக அதிலும் மிகக் குறைந்த அளவிலேயே கிராமப்புற பெண்கள் தடுப்பூசி செலுத்தியிருக்கின்றனர். 
இந்தியாவில் இருக்கும் மக்கள் தொகையில் தற்போது வரை வெறும் 13 சதவிகிதத்தினருக்கு மட்டுமே  கொரோனா தடுப்பூசியின் இரு டோஸ்கள் போடப்பட்டிருக்கிறது. தற்போது இந்தியாவில் தினமும் 50 லட்சம் பேருக்குத் தடுப்பூசி செலுத்தப்படுகிறது. ஆனால் நாள் ஒன்றுக்கு 80 லட்சம் முதல்  90 லட்சம் பேருக்குத் தடுப்பூசி செலுத்தினால் மட்டுமே இந்த வருடத்தின் இறுதிக்குள் அனைவருக்கும் தடுப்பூசி செலுத்தி முடிக்க முடியும்.
ஆனால் ஏற்கனவே ஒன்றிய அரசு இந்த வருடத்தின் இறுதிக்குள் அனைவருக்கும் தடுப்பூசி செலுத்தப்படும் என்று தெரிவித்திருந்தது. ஆனால் அதற்கான நடவடிக்கையை ஒன்றிய அரசு முடுக்கிவிடவில்லை. இதன் காரணமாக இந்தாண்டு இறுதிக்குள் அனைவருக்கும் தடுப்பூசி செலுத்துவது என்பது நடக்காது என மருத்துவ வல்லுநர்கள் தெரிவிக்கின்றனர்.
இதுவரை 12.5 கோடி பேர் மட்டுமே இரு டோஸ்களை பெற்றுள்ளனர். 44 கோடி பேர் முதல் டோஸ்சை மற்றும் செலுத்தியுள்ளனர்.  இந்தியாவில் 18 வயதிற்கு மேல் உள்ளவர்கள் அனைவருக்கும் தடுப்பூசி செலுத்த வேண்டும் என்றால் 180 கோடி தடுப்பூசிகள் தேவை. 
ஆனால் ஒன்றிய அரசு நீதிமன்றத்தில் தாக்கல் செய்திருந்த பிரமாண பத்திரத்தில் ஆகஸ்ட் மற்றும் டிசம்பர் மாதத்தில் மொத்தம் 135 கோடி தடுப்பூசிகள் இருக்கும் எனத் தெரிவித்திருந்தது.  அதில்  கோவிட்ஷீல்டு தடுப்பூசி  50 கோடி, கோவாக்சின் தடுப்பூசி  40 கோடி -30 கோடி, ஸ்புட்னிக்- வி  தடுப்பூசி 10 கோடி, சைகோவ் -டி தடுப்பூசி 5 கோடி மொத்தம் 135 கோடி தடுப்பூசிகள் ஆகும். மீதமுள்ள 45 கோடி தடுப்பூசிகள் எங்கிருந்து வரும், எந்தளவிற்குக் கொள்முதல் செய்யப்பட்டிருக்கிறது என்கிற விபரம் இதுவரை வெளிவரவில்லை.  இதனால் இந்தாண்டின் இறுதிக்குள் அனைவருக்கும் தடுப்பூசி என்பது கேள்விக்குறியாகவே இருக்கும் என்கின்றனர் மருத்துவ நிபுணர்கள்.
உலக அளவில் அமெரிக்காவிற்கு அடுத்தபடியாக இந்தியாவில்தான் அதிகளவில் கொரோனா தொற்றுக்கு உள்ளாகினர். அதே பால் உலக அளவில் பிரேசிலுக்கு அடுத்தபடியாக இந்தியாவில்தான் 4 லட்சம் பேர் கொரோனாவால் உயிரிழந்தனர் என்பது குறிப்பிடத்தக்கது. எனவே விரைவில் அனைவருக்கும் கொரோன தடுப்பூசி போடுவதுதான் 3வது அலையிலிருந்து இந்திய மக்களை முழுமையாகப் பாதுகாக்க உதவும் என உலக சுகாதார ஆய்வாளர்கள் தெரிவித்த வருகின்றனர். 
 
