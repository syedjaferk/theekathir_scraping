
ஹரியானா: தேசியக்கொடி வாங்காதவர்களுக்கு ரேஷன் பொருட்கள் இல்லை - பொதுமக்கள் குற்றச்சாட்டு


நமது நிருபர்
ஆகஸ்ட் 10, 2022
8/10/2022 7:15:28 PM



ஹரியானா மாநிலத்தின் கர்னல் மாவட்டத்தில், தேசியக்கொடி வாங்கினால் தான் உணவுப் பொருட்கள் வழங்கப்படும் என ரேஷன் கடைகளில் கட்டாயப்படுத்துவதாக பொதுமக்கள் குற்றம் சாட்டியுள்ளனர்.
இந்தியாவின் 75 ஆவது சுதந்திர தினம் வரும் ஆகஸ்ட் 15-ஆம் கொண்டாடப்பட உள்ளதால்,  நாட்டு மக்கள் அனைவரும் தங்களது வீடுகளில் தேசியக் கொடியை பறக்கவிட வேண்டும் என்று பிரதமர் மோடி வேண்டுகோள் விடுத்தார்.  இதையடுத்து பொதுமக்கள் தபால் நிலையங்களிலும், www.epostoffice.gov.in எனும் ஆன்லைன் முகவரியிலும், ரூ.25 செலுத்தி தேசிய கொடியை பெற்று கொள்ளலாம் என்று தெரிவிக்கப்பட்டது. இந்நிலையில், ஹரியானா மாநிலம் கர்னல் மாவட்டத்தில் 20 ரூபாய் கொடுத்து தேசியக்கொடி வாங்கினால் தான் உணவுப் பொருட்கள் வழங்கப்படும் என ரேஷன் கடைகளில் கட்டாயப்படுத்துவதாக பொதுமக்கள் குற்றம் சாட்டியுள்ளனர். கர்னல் மாவட்டத்தில் பல இடங்களில் இதுபோன்ற குற்றச்சாட்டு எழும்பியுள்ளது. இது குறித்த வீடியோ ஒன்றை பாஜக எம்.பி வருண் காந்தி தனது டிவிட்டர் பக்கத்தில் பகிர்ந்துள்ளார் என்பது குறிப்பிடத்தக்கது.
 
