
இயற்கையை மீறினால் பேராபத்து.... 


நமது நிருபர்
ஜனவரி 12, 2021
1/12/2021 12:00:22 AM



பிப்ரவரி 7ஆம் தேதியன்று உத்தரகண்ட் மாநிலசமோலி மாவட்டத்தில் பனிச்சரிவால் உருவானவெள்ளம் காரணமாக ஏராளமான உயிர்ச்சேதமும் பொருட்சேதமும் ஏற்பட்டுள்ளது. ஒரு அணை முழுமையாக அழிந்துவிட்டது. வேறு சில அணைகள் கடுமையாக பாதிக்கப்பட்டுள்ளன. இந்த பேரழிவை தடுத்திருக்க முடியும் என பல விஞ்ஞானிகளும் செயற்பாட்டாளர்களும் கருதுகின்றனர். பலமுறை தரப்பட்ட எச்சரிக்கையை  மோடிஅரசாங்கமும் மாநில பா.ஜ.க.அரசாங்கமும் உதாசீனப்படுத்தியே வந்துள்ளன.  விளைவு? கடும் சேதங்கள்!  
இயற்கையும் பொருளாதார வளர்ச்சியும் மனிதகுலத்தின் முன்னேற்றத்துக்கு இரண்டு முக்கிய தேவைகள்.எனினும் இரண்டும் நேர்திசையில் மட்டுமல்ல; எதிர்திசையிலும் பயணிக்க முடியும். இயற்கையை பயன்படுத்தாமல் வளர்ச்சி இல்லை. எனினும் இயற்கை யை அளவுக்கு மீறி சுரண்டினால் அது பேரழிவை விளைவிக்கும். உலகின் முதல் சூழலியல் போராளி பேராசான் ஏங்கெல்ஸ் கூறியதை நினைவில்கொள்வது அவசியம்:
“இயற்கையை வென்றுவிட்டோம் என நம்மை நாமேபெருமைகொள்ள வேண்டாம். ஏனெனில் ஒவ்வொருஅத்தகைய வெற்றிக்கும் இயற்கை நம்மை பழிவாங்குகிறது.” இது 150 ஆண்டுகளுக்கு முன்பு ஏங்கெல்ஸ் கூறியது. இன்றைக்கும் முதலாளித்துவத்தின் செயல்கள் பல சமயங்களில் இயற்கையின் பழிவாங்கல்களுக்கு அதாவது இத்தகைய பேரழிவுகளுக்கு வழிவகுக்கின்றன. உத்தரகண்ட் பேரழிவும் இதில் ஒன்று எனில் மிகை அல்ல.
இழப்புகள்
9.02.2021 வரை 32பேர் உடல்கள் மீட்கப்பட்டுள்ளன. கிட்டத்தட்ட இருநூறு பேரை காணவில்லை.  உயிரிழந்தவர்களில் பெரும்பாலோர் அங்குள்ள புனல் மின்நிலையங்களில் பணியாற்றிய தினக்கூலி உழைப்பாளிகள். உத்தரப்பிரதேசம்/பீகார்/ஜார்க்கண்ட்  மாநிலங்களைச் சேர்ந்த இடம்பெயர் தொழிலாளர்கள். தமது ஊர்களில் வேலை இல்லாத காரணத்தால் அல்லது சிறிது அதிகம் ஊதியம் கிடைக்கிற காரணத்தால் இங்கு பணியாற்ற வந்தவர்கள். கிராமங்களில் உள்ள உள்ளூர் மக்கள் குறைந்தபட்சம் 5 பேர்  உயிரிழந்துள்ளனர். மூன்று முக்கிய பாலங்கள் அடித்துச் செல்லப்பட்டுவிட்டதால் ரெய்னிஎனும் கிராமம் முற்றிலும் வெளி உலகிலிருந்து துண்டிக்கப்பட்டுள்ளது. 
ரிஷி கங்கா என அழைக்கப்படும் 13.2 மெ.வா. புனல் மின்நிலையமும் அதன் தொடர்புடைய அணையும் முற்றிலும் அழிந்துவிட்டன. இந்த திட்டம் குஜராத்தைச் சேர்ந்த ஒரு தனியாரால் உருவாக்கப்பட்டு வந்தது. இந்த அணையின் இரும்பு பாகங்கள் வெள்ளத்தில் சேர்ந்து வந்ததால் இதன்கீழ் உள்ள தேசிய அனல் மின் கழகம் (NTPC)க்கு சொந்தமான 520 மெ.வா.விஷ்ணுகாட் எனும் மிகப்பெரிய புனல்மின்நிலையமும் அணையும் தனியாருக்கு சொந்தமான 400மெ.வா. திறனுள்ள இன்னொரு மின்திட்டமும் அணையும் கடுமையாக பாதிக்கப்பட்டுள்ளன. இன்னும் சில திட்டங்களும்பாதிப்புக்கு உள்ளாகியுள்ளன.இதுவரை செய்துள்ள மதிப்பீடுஅடிப்படையில் சுமார் ரூ.1500 கோடி இழப்பு ஏற்பட்டுள்ளது.
ஏன் பேரழிவு?
இந்த பேரழிவுக்கு பனிப்பாறை உடைந்தது அல்லது பனிச்சரிவு காரணமாக இருக்கலாம் என விஞ்ஞானிகள் கருதுகின்றனர். உலகம் முழுவதும் சூழலியல் மாற்றமும் வெப்பம் அதிகரிப்பதும் மிகப்பெரிய விளைவுகளை உண்டாக்கி வருகின்றன. குறிப்பாக இமயமலையில் உள்ளஇந்துகுஷ் பகுதி உலகின் மற்ற பகுதிகளைவிட வெப்பமயத்தின் பாதிப்புக்கு அதிகமாக ஆட்பட்டுள்ளது என மதிப்பீடு செய்யப்பட்டுள்ளது.  இதில் உத்தரகண்ட் மாநிலமும் அடங்கும். எனவே இயற்கையின் சமநிலையை அசைக்கும் எந்த செயலையும் இந்த பகுதிகளில் செய்யக்கூடாது என ஏராளமான ஆய்வுகளும் எச்சரிக்கைகளும் மாநில மத்திய அரசாங்கங்களுக்கு தரப்பட்டுள்ளன. வளர்ச்சி எனும் பெயரால் தனியார் கொள்ளை இலாபம் அடிக்க வழிவகுக்கும் திட்டங்களை அமலாக்கத் துடித்துவரும் மோடி அரசாங்கமும் மாநில அரசாங்கமும் இந்த எச்சரிக்கைகளை சிறிது கூட மதிக்கவில்லை. 
உத்தரகண்டின் சமோலி போன்ற பகுதிகள் இரண்டுமுக்கிய இயற்கை நிகழ்வுகளையும் இரண்டு முட்டாள்தனமான மனித நிகழ்வுகளையும் சந்திக்கின்றன. இயற்கை நிகழ்வுகளை பொறுத்தவரை ஒன்று வெப்பமயத்தால் கிளாசியர் எனப்படும் பனிப்பாறைகள் உருகுவது. சமீபகாலங்களில் இமயமலையில் உள்ள ஏராளமான கிளாசியர்கள் உருகிவருகின்றன. இதன் காரணமாக இமாலய நதிகளில் வெள்ளப்பெருக்கு அபரிமிதமாக உருவாகிறது. இன்னொரு புறத்தில் இமயத்தின் பனிபடர்ந்த மலைகள்வேகமாக தமது பனிப்போர்வையை இழந்து கல்பாறைகளாக மாறிவருகின்றன. இமயத்தில் உருவாகும் கோஷி/கண்டகி/ கர்னாலி ஆற்று வடிநிலங்களில் 3624 பனி ஏரிகள் உள்ளதாகவும் அவற்றில் 1410 ஆபத்தானவை எனவும் கண்டறிந்துள்ளனர். இவற்றில் 47 பனி ஏரிகள் மிக மிகஅதிக ஆபத்தானவை என மதிப்பீடு செய்யப்பட்டுள்ளது.  
வெப்பமயத்தால் இந்த ஏரிகள் உடைந்தால் இந்தியா/சீனா/நேபாளம் ஆகியவை அதிகம் பாதிக்கும் தேசங்கள் ஆகும். நேபாளமும் சீனாவும் தனித்தனியாகவும் கூட்டாகவும் இப்பிரச்சனையை சமாளிக்க பல நடவடிக்கைகளை எடுத்துவருகின்றன. ஆனால் ஒப்பீட்டளவில் இந்தியாவின் நடவடிக்கைகள் குறைவு என்பது வேதனையானது. இந்த ஆபத்தில் சிக்கும் பகுதிகளில் உத்தரகண்ட் மாநிலமும் ஒன்று. இன்னொரு முக்கியப் பிரச்சனை நில நடுக்க ஆபத்து.உத்தரகண்ட் பகுதி நிலநடுக்கம் 4 மற்றும் 5வது கட்டம்உள்ள (seismic zone vi/v) மிக ஆபத்தான பகுதியில் உள்ளது.
இயற்கையை மதிக்காத  மனித நடவடிக்கைகள்!
இயற்கையாக உருவாகியுள்ள பனி ஏரிகள் மற்றும்நிலநடுக்க ஆபத்துகள் நமது கட்டுப்பாடுக்கு அப்பாற்பட்டவை. ஆனால் அறிவியல் மற்றும் தொழில்நுட்பம் மூலம் நாம் இரண்டு முக்கிய தடுப்பு நடவடிக்கைகளை எடுக்கலாம். ஒன்று இத்தகைய ஆபத்துகளை முன்கூட்டியோ அல்லது ஆபத்துகள் நிகழந்தவுடனோ உடனடியாக தகவல் பெறும் வசதி மூலம் உயிரிழப்பு மற்றும் பொருளாதார நட்டங்களை குறைப்பது அல்லது தடுப்பது. இந்த திசைவழியில் இந்தியாவின் நடவடிக்கைகள் மிக குறைவு!
இன்னொரு முக்கிய நடவடிக்கை என்பது ஏற்கெனவே உள்ள இயற்கை ஆபத்துக்களை மனித செயல்கள் மூலம்அதிகப்படுத்தாமல் இருப்பது. அதாவது எப்பொழுது வேண்டுமானாலும் பாதிக்கப்படும் ஆபத்து ஏற்கெனவே உள்ள இயற்கை சமநிலை பிறழ்வை நமது செயல்கள் மூலம் விரைவுபடுத்தாமல் இருப்பது. இந்த அம்சத்தில்தான் மோடி அரசாங்கமும் மாநில பா.ஜ.க. அரசாங்கமும் மிகமோசமாக இயற்கை அன்னைக்கு எதிராகச் செயல்பட்டன.
உத்தரகண்ட் மாநிலத்தில் இமயமலை பகுதியில் ஏராளமான அணைகள் கட்டப்பட்டன. மேலும் பல  அணைகள் கட்டப்பட்டுவருகின்றன. 27,039 மெ.வா. மதிப்புள்ள 450 மின் திட்டங்களும் அணைகளும் உருவாக்கப்படுகின்றன. இந்த அணைகள் பெரும்பாலானவை பனிப்பாறைகள் உருகி இமாலய ஆறுகளில் கலந்த  பின்னர் பாயும் வழிகளில் கட்டப்படுகின்றன. 2013ஆம் ஆண்டு அமைக்கப்பட்ட சோப்ரா கமிட்டி முக்கிய 24 அணைகளை ஆய்வுசெய்து அவற்றில் 23 அணைகளை உடனடியாக கைவிடுமாறு பரிந்துரைத்தது. இந்த பரிந்துரைகள் சரியானவை என அங்கீகரித்த அன்றைய அமைச்சரவை செயலாளர் சசி ஷேகர் உடனடியாக மாற்றப்பட்டார். அப்பொழுது அந்த துறையின் அமைச்சர் பிரகாஷ் ஜவடேக்கர். அந்த சமயத்தில் நீர்நிலை அமைச்சராக இருந்த உமாபாரதியும் உத்தரகண்ட் திட்டங்களை எதிர்த்தார். அவருக்கு நேர்ந்த கதியும் அனைவரும் அறிந்த ஒன்று.
பனிப்பாறைகளும் பனி ஏரிகளும் அதிகமாக உள்ள பகுதிகளில் ஒன்று “நந்தா தேவி” சிகரம் பகுதியாகும்.  இந்தமுக்கிய ஆபத்தான பகுதியிலிருந்து கீழ்தளத்தில் வெறும்10 கி.மீ. தூரத்தில்தான் ரிஷி கங்கா அணை உருவாக்கப்பட்டது. ரிஷிகங்கா திட்டத்தின் கீழ்பகுதியில்  சில கி.மீ.தூரம்தான் தேசிய அனல் மின் கழகம் (NTPC)ன் 520 மெ.வா. மின்திட்டமும் இன்னொரு தனியார் 440 மெ.வா. மின் திட்டமும்உருவாக்கப்பட்டுள்ளன. இந்த திட்டங்கள் எவ்வித அறிவியல்அடிப்படையுமின்றி மட்டுமல்ல; பனிச்சரிவுகள் உருவானால் அல்லது பனி ஏரிகள் உடைந்தால் என்ன ஆகும்என்பதைப் பற்றி சிறிதுகூட கவலைப்படாமல் அமலாக்கப்பட்டன. விளைவு? இன்றைய பேரழிவு!
மோடியின் கனவு சாலைத்திட்டம் உருவாக்கிய ஆபத்து
சார் தம் பரி யோஜனா (Char Dham Pari Yojna) என்பதுஉத்தரகண்ட் மாநிலத்தில் உருவாக்கப்படும் 4 வழிச் சாலை.900 கி.மீ. நீளமுள்ள இந்த சாலை 12,000 கோடி ரூபாயில்உருவாக்கப்படுகிறது. இந்த சாலை பத்ரிநாத்/கேதர்நாத்/கங்கோத்ரி/யமுனோத்ரி ஆகிய நான்கு முக்கியஆன்மீகத் தலங்களை இணைக்கின்றன. இந்த ஆன்மீகப் பின்னணி மோடி அரசாங்கத்துக்கு முக்கியத்துவம் வாய்ந்தது என்பது கூறத் தேவையில்லை. ஆன்மீக தலங்களை இணைப்பது பிரச்சனை அல்ல; ஆனால் இந்தசாலையின் பெரும்பகுதி உத்தரகண்டின் இயற்கை சமநிலைநெகிழ்வாக உள்ள பகுதிகளின் ஊடே செல்கிறது. இந்தசாலைக்காக 50,000 மரங்கள் வெட்டி சாய்க்கப்பட்டுள்ளன. மலைப்பகுதிகளை தகர்த்து சாலைகளை உருவாக்கஏராளமான டைனமைட் வெடிகள் பயன்படுத்தப்படுகின்றன. இது அந்த பகுதியில் பல இயற்கை விளைவுகளை உருவாக்குகின்றன. வெடி வைப்பதை கண்டித்து உள்ளூர் மக்கள் பலரும் இயற்கை ஆர்வலர்களும் நீதிமன்றத்தில் வழக்கு தொடர்ந்துள்ளனர். இந்த வழக்கு இன்னும் நிலுவையில் உள்ளது. நீதிமன்றத்தில் மாநில அரசாங்கமும் மத்தியஅரசாங்கமும் வெடிவைப்பதால் எந்த பாதகமும் இல்லை
என வாதிடுகின்றன. பாதுகாப்பு அமைச்சகம் மூலமாக இந்தவெடிகள் இயற்கைச் சூழலுக்கு எவ்வித விளைவும் இல்லை என வாதிட வைத்துள்ளன. ஆனால் இயற்கையை நேசிக்கும் இயற்கையுடன் இணைந்து வாழும் உள்ளூர் மக்களுக்கு நன்றாக தெரியும்; இந்த வெடிகளும் சாலை போடுதலும் கடும் விளைவுகளை உருவாக்கும் என்று! அவர்கள் பயந்தது போலவே இப்பொழுது நிகழ்ந்தது மட்டுமல்ல; அது அவர்களது கிராமத்தின் ஒரு பகுதியை அழித்துவிட்டது. சாலை மற்றும் அணை திட்டங்களை எதிர்த்தவர்கள் அனைவரும் தேச விரோதிகள் எனசித்தரிக்கப்பட்டனர். பா.ஜ.க. அரசாங்கத்தின் எந்த முடிவை எதிர்த்தாலும் தேசவிரோதி முத்திரை குத்தப்படுகிறது. அதற்கு இயற்கையைப் பாதுகாக்க முன்வந்த உத்தரகண்ட் கிராம மக்களும் தப்பவில்லை.
“இயற்கைச் சமநிலை அழிக்கப்படுவதால் சாதாரண மக்களாகிய நாங்கள்தான் பாதிக்கப்படுகிறோம்; இந்த முடிவுகளை எடுத்த அரசியல்வாதிகளோ அல்லது அதிகாரிகளோ அல்லது அவர்களை தூண்டுகின்ற கார்ப்பரேட்டுகளோ சிறிது கூட பாதிக்கப்படுவது இல்லை” என வேதனையுடன் கூறுகிறார் ரெய்னி கிராம முக்கியஸ்தர் சங்ரம் சிங். இதனை யார்தான் மறுதலிக்க முடியும்?
உத்தரகண்ட் நிகழ்வு “என்னை அளவுக்கு அதிகமாகச் சீண்டாதே” எனும் இயற்கையின் எச்சரிக்கை. இந்த எச்சரிக்கையை உதாசீனப்படுத்துவது மிகவும் ஆபத்தானது.

கட்டுரையாளர் : அ.அன்வர் உசேன்

