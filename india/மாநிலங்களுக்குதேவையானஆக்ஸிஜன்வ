
மாநிலங்களுக்கு தேவையான ஆக்ஸிஜன்  விநியோகத்தை மத்திய அரசு உறுதி செய்யும்..... முதல்வர்களுடன் ஆலோசனைக்கூட்டத்தில் பிரதமர்  அறிவிப்பு..... 


நமது நிருபர்
ஏப்ரல் 24, 2021
4/24/2021 12:00:00 AM



புதுதில்லி:
மருந்துகள் மற்றும் ஆக்ஸிஜன் தொடர்பான தேவைகளை பூர்த்தி செய்ய அனைத்துமாநிலங்களும் ஒன்றிணைந்து செயல்பட வேண்டும் என்றும் மாநிலங்களுக்கு தேவையான ஆக்ஸிஜன்  விநியோகத்தை மத்திய அரசுஉறுதி செய்யும்   என்றும் முதல்வர்களுடன் நடைபெற்ற ஆலோசனை கூட்டத்தில் பிரதமர் மோடி தெரிவித்தார்.
இந்தியாவில் கொரோனா தொற்று பரவல் அதிகரித்துள்ளது. நோயாளிகளுக்கு ஆக்சிஜன் சிலிண்டர் பற்றாக்குறையும் ஏற்பட்டுள்ளது என்றுபல்வேறு மாநிலங்கள் தெரிவித்தன. பிச்சை எடுத்தாவது ஆக்சிஜன் சிலிண்டர்களை வாங்கி,நோயாளிகளை காப்பாற்றுங்கள் என்று உயர்நீதிமன்றம் மத்திய அரசின் தலையில் குட்டு வைத்து கூறியது. இந்நிலையில், நாட்டில் நிலவி வரும் கொரோனா பரவல் நிலவரம், தடுப்பூசி செலுத்தும் பணிகள், படுக்கை வசதிகள், ஆக்சிஜன் வசதியை ஏற்படுத்துதல் உள்ளிட்ட கொரோனா தடுப்பு நடவடிக்கைகள் குறித்து மகாராஷ்டிரா,  உத்தரபிரதேசம், மத்திய பிரதேசம், சத்தீஸ்கர், தமிழகம், கேரளா, கர்நாடகம், தில்லி உள்ளிட்ட 11 மாநில முதலமைச்சர்கள் மற்றும் தலைமை செயலாளர்களுடன் பிரதமர் மோடி காணொலி மூலம் ஆலோசனை மேற்கொண்டார்.
 கூட்டத்தில் பிரதமர் மோடி பேசுகையில்,  கொரோனா பரவலை தடுக்கும் நடவடிக்கையில் மாநில அரசுகளுக்கு மத்திய அரசு முழு ஒத்துழைப்பை அளிக்கும் . மத்திய சுகாதாரத்துறை அமைச்சகம், அனைத்து மாநில அரசுகளுடன் தொடர்ந்து தொடர்பில் உள்ளது.நோய் தொற்றுபரவலை உன்னிப்பாக கவனித்து வருகிறது.தேவையான நேரத்தில் உரிய ஆலோசனை களை வழங்கி வருகிறோம்.ஆக்சிஜன் விநியோகத்தை அதிகரிக்க தொடர் நடவடிக்கை எடுக்கப்பட்டு வருகிறது. தொழிற்சாலைகளுக்கான ஆக்சிஜனும் மருத்துவபயன்பாட்டிற்கு வழங்கப்பட்டு வருகிறது.மருந்து மற்றும் ஆக்சிஜன் தேவையை பூர்த்தி செய்ய மாநில அரசுகள் ஒருங்கிணைந்தும், ஒன்றுபட்டும் செயல்பட வேண்டும். கள்ளச்சந்தையில் ஆக்சிஜன் மற்றும் மருந்து விற்பதை தடுக்க நடவடிக்கை எடுக்க வேண்டும். ஆக்சிஜன் கொண்டு வரும் லாரிகளை எந்த மாநிலமும் தடுத்து நிறுத்தக்கூடாது. ஆக்சிஜன்விநியோகத்தை முறைப்படுத்த உயர்மட்ட குழுவை அமைக்க வேண்டும். மத்திய அரசின்ஒருங்கிணைப்புக்குழு, மாநில அரசின் தேவைக்கு ஏற்ப ஆக்சிஜன் விநியோகிக்கப்படுவதை உறுதி செய்யும். ஆக்சிஜன் லாரிகளின் பயண நேரத்தை குறைக்க அரசு நடவடிக்கை எடுத்துள்ளது என்று தெரிவித்தார்.
