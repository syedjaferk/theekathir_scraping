
55% தனியார் பள்ளி ஆசிரியர்களின் ஊதியம் குறைப்பு....  37% முதல் 65% ஆசிரியர்களுக்கு ஊதியமே தரப்படவில்லை.... 


நமது நிருபர்
ஜூலை 28, 2021
7/28/2021 12:00:00 AM



புதுதில்லி:
கொரோனா பொதுமுடக்கம் காரணமாக, நாடு முழுவதும் தனியார் பள்ளி ஆசிரியர்கள் 55 சதவிகிதம் பேர் ஊதியக் குறைப்புக்கு உள்ளாகிஇருப்பதாக ஆய்வு ஒன்றில் தெரிவிக்கப்பட்டுள்ளது.
பள்ளிக் கல்வியின் தரம் குறித்து தொடர்ச்சியான ஆய்வுகளை நடத்தி வரும் அமைப்பு ‘சென்ட்ரல் ஸ்குயர் அறக்கட்டளை’ (Central SquareFoundation) ஆகும். இந்த நிறுவனம்,நாடு முழுவதும் 20 மாநிலங்கள் மற்றும்யூனியன் பிரதேசங்களில் பெற்றோர்கள், பள்ளி நிர்வாகிகள் மற்றும் ஆசிரியர்கள் என 1,110-க்கும் மேற்பட்டவர் களிடம் சேகரிக்கப்பட்ட தகவல்களின்அடிப்படையில் ஆய்வறிக்கை ஒன்றை வெளியிடப்பட்டுள்ளது. அதில் கூறப்பட்டிருப்பதாவது:தனியார் பள்ளிகளைப் பொறுத்தவரை, நடப்பு கல்வியாண்டுக்கான மாணவர் சேர்க்கை வெகுவாக குறைந்திருக்கிறது என்பது 55 சதவிகித பள்ளிகளின் கருத்தாக உள்ளது. கட்டாய கல்வி உரிமைச் சட்டத்தின் கீழான 25 சதவிகித மாணவர் சேர்க்கைக்கு அரசிடமிருந்து கிடைக்க வேண்டிய கல்விக் கட்டணத் தொகை தாமதமாவதாக நான்கில் மூன்று பங்கு பள்ளிகள் தெரிவித்துள்ளன.கொரோனா பொது முடக்கத்தால் ஏற்பட்ட வருவாய் இழப்பால் பெரும்பாலான பெற்றோர் கல்விக் கட்டணத்தை செலுத்த முடியாத நிலை உருவாகியிருப்பதால், 20 சதவிகிதம் முதல்50 சதவிகிதம் வருவாயை இழந்துள்ளதாகவும் பல பள்ளிகள் கூறியுள்ளன.
தனியார் பள்ளி ஆசிரியர்களை எடுத்துக் கொண்டால், பொது முடக்க காலத்தில் தனியார் பள்ளிகளைச் சேர்ந்த 55 சதவிகித ஆசிரியர்கள் ஊதியக் குறைப்பு நடவடிக்கையை சந்தித்துள்ளனர். குறிப்பாக அதிக கட்டணம் வசூலிக்கும் பள்ளிகள் பொதுமுடக்கக் காலத்தில் 37 சதவிகித ஆசிரியர்களுக்கு ஊதியத்தையே நிறுத்திவைக்கும் நடவடிக்கையை மேற்கொண்டுள்ளன. இதுவே குறைந்தகட்டணம் வசூலிக்கும் பள்ளிகள் எடுத்துக் கொண்டால், அந்தப் பள்ளிகள் 65 சதவிகித ஆசிரியர்களுக்கு ஊதியத்தை நிறுத்தியுள்ளன. இவ்வாறு பாதிக்கப்பட்ட ஆசிரியர்களில் 54 சதவிகிதம் பேர் வேறு வருவாயோ, ஆதாரமோ இன்றி பாதிப்புக்கு உள்ளாகியுள்ளனர். 30 சதவிகிதம் பேர் தனியார் பயிற்சி வகுப்புகள் மூலம் துணை வருவாயை ஈட்டிஅன்றாட செலவுகளை சமாளித்துள்ளனர்.பெற்றோர்களைப் பொறுத்தவரை, கல்விக் கட்டணத்தை முன்பு போலவே பள்ளிகள் வசூலிப்பதாக 70 சதவிகிதம் பெற்றோரும், கல்விக்கட்டணத்தை முறையாக செலுத்தி இருப்பதாக 50 சதவிகிதம் பெற்றோரும் தெரிவித்துள்ளனர்.
மேலும், பொதுமுடக்க காலத் தில் தொழில்நுட்பம் மற்றும் உள்கட்டமைப்பு வசதிகளை மேம்படுத்துவதற்கான செலவினம் அதிகரித்திருப்பதாக 20 சதவிகிதம் பெற்றோரும்,கல்விக்கான செலவுகள் அதிகரித்திருப்பதாக 15 சதவிகித பெற்றோரும் தெரிவித்துள்ளனர். 78 சதவிகித பெற்றோர், அவர்களுடைய குழந்தைகளின் கல்வியை தற்போதுள்ள பள்ளியிலேயே தொடரும் நிலையில் இருப்பதாக தெரிவித்துள்ளனர்.இவ்வாறு ஆய்வறிக்கையில் தெரிவிக்கப்பட்டுள்ளது.
