
புதுச்சேரி: 100 சதவிகித பார்வையாளர்களுடன் நாளை முதல் திரையரங்குகள் இயங்க அனுமதி


நமது நிருபர்
அக்டோபர் 31, 2021
10/31/2021 3:24:56 PM



புதுச்சேரியில் நாளை முதல் 100 சதவிகித பார்வையாளர்களுடன் திரையரங்குகள் இயங்க அனுமதி அளிக்கப்பட்டுள்ளது. 
புதுச்சேரியில் கொரோனா பரவல் குறைந்து வருவதால் பல்வேறு தளர்வுகள் அளிக்கப்பட்டு வருகிறது. அதன்படி அனைத்து கடைகளும் இரவு 10 மணி வரை இயங்கி வருகிறது. உணவகங்கள் மட்டும் இரவு 11 மணி வரை இயங்க அனுமதி வழங்கப்பட்டுள்ளது. இந்நிலையில் அங்கு தற்போது அமலிலுள்ள ஊரடங்கு இன்றுடன் முடிவடைகிறது. ஆகவே கூடுதல் தளர்வுகளுடன் நாளை முதல் நவம்பர் 15ஆம் தேதி வரை ஊரடங்கை நீட்டித்து புதுச்சேரி அரசு உத்தரவு பிறப்பித்துள்ளது.
அதன்படி இரவு 11 மணி முதல் காலை 5 மணி வரை இரவு நேர ஊரடங்கு வழக்கம்போல் அமலில் இருக்கும் என்றும், இருப்பினும் பண்டிகை காலம் என்பதால் இரவு நேரங்களில் பண்டிகை சார்ந்த விற்பனைகளுக்குத் தளர்வு அளிக்கப்பட்டுள்ளதாகவும் தெரிவிக்கப்பட்டுள்ளது. மேலும், கோவில்களில் கொரோனா பரவல் வழிமுறைகளைப் பின்பற்றி திருவிழாக்கள் நடத்தவும், திரையரங்குகள் 100 சதவீத பார்வையாளர்களுடன் இயங்கவும் அனுமதி அளிக்கப்பட்டுள்ளது. 
