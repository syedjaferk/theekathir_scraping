
மாட்டிறைச்சி விற்றவர்கள் தேசிய பாதுகாப்புச் சட்டத்தில் கைது செய்யப்பட்டது ரத்து....  அலகாபாத் உயர்நீதிமன்றம் உத்தரவு.... 


நமது நிருபர்
ஆகஸ்ட் 14, 2021
8/14/2021 12:00:00 AM



அலகாபாத்:
வறுமையின் காரணமாக மாட்டிறைச்சி விற்றது பொதுநலனுக்கு விரோதமானது அல்ல என்றும் மாட்டிறைச்சி விற்றவர்களை தேசிய பாதுகாப்புச் சட்டத்தில் கைது செய்யப்பட்டதை ரத்து செய்தும் அலகாபாத் உயர்நீதிமன்றம் உத்தர விட்டுள்ளது.
உத்தரப்பிரதேச மாநிலத்தில் மாட்டிறைச்சி விற்ற பர்வேஸ் மற்றும் இர்பான் ஆகிய இருவரையும் இவர்களுக்கு உதவியதாக மூன்று பேரையும் காவல்துறையினர் கைது செய்தனர்.  பசுவதை தடுப்புச் சட்டம் மற்றும் தேசிய பாதுகாப்புச் சட்டம் ஆகியவற்றில் கைது செய்யப்பட்ட இவர்கள், தங்கள் மீதான வழக்கை தள்ளுபடி செய்ய நீதிமன்றத்தில் மனு அளித்தனர்.வழக்கை விசாரித்த அலகாபாத் நீதிமன்ற நீதிபதிகள் ரமேஷ் சின்ஹா மற்றும் சரோஜ் யாதவ் ஆகியோர் அடங்கிய அமர்வு, வறுமை, வேலையின்மை, பசி காரணமாக வயிற்றுப் பிழைப்புக்காக யாருக்கும் தெரியாமல் மாட்டிறைச்சி விற்று வந்தவர்கள் மீது மத நல்லிணக்கம் மற்றும் பொது அமைதிக்கு ஊறு விளைவித்ததாகக் கூறி தேசிய பாதுகாப்புச் சட்டத்தைப் பயன்படுத்தி இருப்பது தவறானது என்று கூறி, கைது செய்யப்பட்டதை ரத்து செய்தனர். மேலும், இது மாநில அரசின் சட்டம் ஒழுங்கு பிரச்சனை தானே தவிர பொது அமைதிக்கு எந்த குந்தகமும் ஏற்பட்டதாகத் தெரியவில்லை என்றும் தெரிவித்தனர்.
