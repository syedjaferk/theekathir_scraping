
கொரோனா தடுப்பூசி போதியளவு கையிருப்பு உள்ளது....   தேசிய நிபுணர் குழு தலைவர்  தகவல்.... 


நமது நிருபர்
ஜனவரி 6, 2021
1/6/2021 12:00:00 AM



புதுதில்லி:
முதல்கட்டமாக முன்னுரிமை பயனாளிகள் அனைவருக்கும் செலுத்தும் அளவுக்கு கொரோனா தடுப்பூசிகள் போதியளவு கையிருப்பில் உள்ளது என்று தேசிய நிபுணர் குழு தலைவர் தெரிவித்துள்ளார்.
இதுகுறித்து கொரோனா தடுப்பூசி திட்டத்தின் தேசிய நிபுணர் குழுவின் தலைவரான ‘நிதி ஆயோக்’ உறுப்பினர் வி.கே.பால் கூறியதாவது:
உயிருக்கு ஆபத்தான நோய்களால் அவதிப்படுபவர்கள், சுகாதாரப் பணியாளர்கள், முன்களப் பணியாளர்கள் ஆகியோருக்கு முதல்கட்டமாக கொரோனா தடுப்பூசி செலுத்தப்படும். அவர்களுக்கு தேவையான போதிய தடுப்பூசி கையிருப்பில் உள்ளது.இன்னும் மூன்று, நான்கு மாதங்களில் மேலும் சில தடுப்பூசிகளுக்கும் ஒப்புதல் கிடைத்து விடும். அப்போது, கையிருப்பு அதிகரிக்கும்.தடுப்பூசிகளை கொள்முதல் செய்வது, விநியோகிப்பது தொடர்பான திட்டத்தை மத்திய அரசு விரைவில்அறிவிக்கும். கொரோனா தடுப்பூசி போடுவதில் ஒரே பெரிய சவாலாக இருப்பது என்னவென்றால், நிர்ணயிக்கப்பட்ட நாளில் பயனாளிகளை திரட்டுவது, அவர்களுக்கு சுமூகமாக தடுப்பூசி போடுவது, கொரோனா தடுப்பு விதி முறைகளை கடைப்பிடிப்பது ஆகியவைதான்.
இறுதியாக, கொரோனாவை ஒழிப்பதுடன், தடுப்பூசி போடுவதை நிறுத்துவதுதான் நமது இலக்கு. அதற்கு நாட்டில் 70 சதவீதம் பேருக்கு ஒட்டுமொத்த நோய் எதிர்ப்பு சக்திஉருவாக வேண்டும். போதிய அளவுக்கு தடுப்பூசி செலுத்தப்பட்ட மக்கள் இருந்தால்தான் இயல்பு வாழ்க்கை திரும்பும்.வயது வந்த பிரிவினருக்கு தடுப்பூசி போட்டு இந்தியாவுக்கு பழக்கம் இல்லை என்பது உண்மைதான். ஆனால், சாதாரண தடுப்பூசி திட்டத்தை செயல்படுத்திய அனுபவம் உள்ளது. குறுகிய காலத்தில் நாடு முழுவதும் தேர்தல் நடத்திய அனுபவம் உள்ளது. அந்த அனுபவங்களை பயன்படுத்தி, கொரோனா தடுப்பூசி திட்டத்தை வெற்றிகர மாக நிறைவேற்றுவோம்.இவ்வாறு அவர் தெரிவித்தார்.
