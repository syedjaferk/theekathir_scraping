
அம்பானி வீடு அருகே வெடிகுண்டு வழக்கில் குற்றப்பத்திரிகை தாக்கல்.... 


நமது நிருபர்
செப்டம்பர் 5, 2021
9/5/2021 12:00:00 AM



மும்பை:
பிரபல தொழிலதிபர் அம்பானி வீடுஅருகே காரில் வெடிகுண்டு கண்டுபிடிக்கப்பட்ட வழக்கில் முன்னாள் காவல் அதிகாரி சச்சின் வாசே உள்ளிட்டவர்கள் மீது 9 ஆயிரம்பக்க குற்றப்பத்திரிகையை தேசிய புலனாய்வுமுகமை (என்.ஐ.ஏ) தாக்கல் செய்தது.
இந்தியாவின் பெரும் கார்ப்பரேட் முதலாளி முகேஷ் அம்பானியின் வீட்டின் அருகே கடந்த பிப்ரவரி மாதம் வெடிபொருட்களுடன் கார் ஒன்று கண்டுபிடிக்கப்பட்டது.  வெடிபொருட்களுடன் நின்ற காரின் உரிமையாளர் ஹிரேன் மன்சுக் தானே கழிமுகப்பகுதியில் பிணமாக மீட்கப்பட்டார். இதையடுத்து போலீசார் விசாரணையைவேகப்படுத்தினர். இதில் வெடிபொருட்களுடன் கார் நிறுத்தப்பட்ட சம்பவம் மற்றும் ஹிரேன் மன்சுக் மரணத்தில் காவல் உதவி ஆய்வாளர்  சச்சின் வாசேவுக்கு தொடர்பு இருப்பது  தெரியவந்தது. இந்நிலையில் இந்த வழக்கை தேசிய புலனாய்வு முகமை (என்.ஐ.ஏ)  விசாரித்து, சச்சின் வாசேவை அதிரடியாக கைது செய்தனர். பின்னர் அவர் பணிநீக்கம் செய்யப்பட்டார்.மேலும் சில முன்னாள் காவல்துறை அதிகாரிகளும் இந்த வழக்கில் குற்றம்சாட்டப்பட்டுள்ளனர். இந்த நிலையில் சச்சின் வாசே உள்ளிட்டவர்கள் மீது சிறப்பு நீதிமன்றத்தில்  9 ஆயிரம்பக்க குற்றப்பத்திரிகை சிறப்பு நீதிமன்றத்தில் தாக்கல் செய்யப்பட்டது. மேலும் குற்றப்பத்திரிக்கையில் 200 சாட்சிகள் சேர்க்கப்பட்டுள்ளனர்.
