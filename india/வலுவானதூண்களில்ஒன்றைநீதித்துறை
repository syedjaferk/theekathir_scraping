
வலுவான தூண்களில் ஒன்றை  நீதித்துறை இழக்கிறது....  நாரிமன் பணி ஓய்வு விழாவில் என்.வி.ரமணா பேச்சு...  


நமது நிருபர்
ஆகஸ்ட் 14, 2021
8/14/2021 12:00:00 AM



புதுதில்லி:
ரோஹிண்டன் எப் நாரிமன் பணி ஓய்வுபெறுவதன் மூலம் தனது வலுவான தூண்களில் ஒன்றை நீதித்துறை இழக்கிறது என்று உச்ச நீதிமன்றத் தலைமை நீதிபதி என்.வி. ரமணா புகழாரம் சூட்டியுள்ளார்.உச்ச நீதிமன்ற நீதிபதியாக பணியாற்றியரோஹிங்டன் பாலி நாரிமன் வியாழக்கிழமையுடன் (2021 ஆகஸ்ட் 12) பணி ஓய்வுபெற்றார். 2014 ஜூலை 7 முதலான இந்த 8 ஆண்டுக் காலத்தில் 13 ஆயிரத்து 500 வழக்குகளுக்கு அவர் தீர்வு கண்டுள்ளார். மேலும், சபரிமலைக் கோயிலுக்குள் அனைத்து வயது பெண்களையும் அனுமதிக்கலாம். தனிமனித அந்தரங்கம் அடிப்படை உரிமையே ஆகும். தன்பால் உறவு குற்றமாகாது. கைதுக்கு வழிவகுக்கும் தகவல் தொழில்நுட்பச் சட்டப்பிரிவு 66A நீக்கம் என பல்வேறு முக்கியமான தீர்ப்புகளை வழங்கிய அமர்வில் நாரிமன் இடம்பெற்றிருந்தார்.
இந்நிலையில், பணி ஓய்வு பெறும் அவருக்குஇணையவழியில்  பாராட்டு விழா நடைபெற்றது. உச்சநீதிமன்ற தலைமை நீதிபதி என்.வி. ரமணா பாராட்டுரை வழங்கினார். அப்போது, நீதித் துறையை பாதுகாக்கும் சிங்கங்களில் ஒன்றை இழைப்பதைப் போல் நீதிபதி ரோஹிங்டன் பாலிநாரிமன் ஓய்வு பெறும் விழா உள்ளது என்று ரமணா உருக்கமாக கூறியுள்ளார். நாரிமன் நீதித்துறையின் முக்கியமான தூணாக விளங்கி வந்தார். உண்மையின் பக்கம்தான் அவர் எப்போதும் இருப்பார். ஸ்ரேயாசிங்கால் வழக்கில், தகவல் தொழில்நுட்ப சட்டத் தில் கைது செய்ய வகை செய்யும் 66ஏ பிரிவை நீக்க அவர் அளித்த தீர்ப்பு மைல்கல்லாக அமைந்துள்ளது என்றும் குறிப்பிட்டுள்ளார்.
