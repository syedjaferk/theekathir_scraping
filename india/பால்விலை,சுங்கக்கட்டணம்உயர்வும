
பால் விலை,  சுங்கக் கட்டணம் உயர்வு மார்க்சிஸ்ட் கம்யூனிஸ்ட் கட்சி கண்டனம்


நமது நிருபர்
ஜூன் 3, 2024
6/3/2024 10:25:10 PM



புதுதில்லி, ஜூன் 3- மக்களவைக்கான ஏழு கட்டத் தேர்தல்கள் முடிந்ததை அடுத்து அரசாங்கம் பால் விலையையும், சுங்கக் கட்டணத்தையும் உயர்த்தியிருப்பதற்கு, மார்க்சிஸ்ட் கம்யூனிஸ்ட் கட்சி கண்டனம் தெரி வித்துள்ளது. இது தொடர்பாக கட்சியின் அரசியல் தலைமைக்குழு வெளியிட்டுள்ள அறிக்கையில் கூறப்பட்டிருப்பதாவது:
மதர் டைரி மற்றும் அமுல் ஆகிய பால் நிறுவனங்கள் பாலின் விலையை லிட்டருக்கு 2 ரூபாய் உயர்த்தியிருப்பதற்கு மார்க்சிஸ்ட் கம்யூனிஸ்ட் கட்சி கண்டனம் தெரிவிக்கிறது. தேர்தல் முடிந்தபிறகு மக்கள் மீது சுமையினை ஏற்றுவதற்காக அரசாங்கம் இதுநாள்வரை காத்துக்கொண்டிருந்தது என்பது இதிலிருந்து  தெளிவாகத் தெரிகிறது.
முன்னதாக, தேர்தல் வாக்குப்பதிவுகள் முடிந்த வுடனேயே, நெடுஞ்சாலைகளில் வசூலிக்கப்படும் சுங்கக் கட்டணங்களும் 5 விழுக்காடு அளவிற்கு உயர்த்தப்பட்டிருக்கின்றன. இது அனைத்துப் பண்டங்களின் விலைகளையும், குறிப்பாக சாலைகள் வழியாக எடுத்துச்செல்லும் அனைத்து உணவுப் பண்டங்களின் விலைகளையும் உயர்த்திடும்.  அதுமட்டுமல்லாமல் மக்களின் பயணக் கட்டணங்களும் உயர்ந்திடும்.
இவ்வாறு அரசியல் தலைமைக்குழு அறிக்கையில் தெரிவித்துள்ளது.
 
(ந.நி.)
