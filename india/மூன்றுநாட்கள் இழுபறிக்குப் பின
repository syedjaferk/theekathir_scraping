
மூன்றுநாட்கள் இழுபறிக்குப் பின் தமிழக தடகள போட்டியாளருக்கு போலந்தில் அனுமதி 


நமது நிருபர்
ஆகஸ்ட் 17, 2021
8/17/2021 7:21:22 PM



புது டெல்லி : உயர்நீதிமன்றம் உத்தரவிட்ட பின்னரும் தமிழக மாற்றுத்திறனாளி போட்டியாளருக்கு போலந்தில் விளையாட அனுமதி மறுக்கப்பட்டது. இதை அடுத்து மூன்றுநாட்கள் போராட்டத்திற்குப் பின்னர் இந்திய விளையாட்டு ஆணையம் இன்று அனுமதி வழங்கியுள்ளது. 
செவித்திறன் குறைபாடு உடையோருக்கான சர்வதேச தடகள போட்டி போலந்து நாட்டில் ஆக 23- 28 வரை நடைபெறவுள்ளது. இதற்கான தகுதிச்சுற்றில் பங்கேற்ற கன்னியாகுமரியைச் சேர்ந்த சமீகா பர்வீன் சிறப்பாக விளையாடி தேர்ச்சி பெற்றார். எனினும், போலந்து செல்ல அவருக்கு அனுமதி மறுக்கப்பட்டது. 
இது தொடர்பாகச் சென்னை உயர்நீதிமன்றத்தில் இந்திய விளையாட்டு ஆணையத்தின் மேல் வழக்கு தொடரப்பட்டது. தகுதிச் சுற்றில் திறமையை நிரூபித்த சமீகாவுக்கு அனுமதி வழங்க வேண்டும் எனக் கடந்த வெள்ளிக்கிழமை உயர்நீதிமன்றம் உத்தரவிட்டது. இருந்தும் மூன்று நாட்களாக அனுமதி வழங்காமல் அலைக்கழிக்கப்பட்டு , தற்போது அவர் போலந்தில் நடக்கவிருக்கும் விளையாட்டுப் போட்டியில் பங்கேற்க இந்திய விளையாட்டு ஆணையம் அனுமதி வழங்கியுள்ளது. 
