
கொஞ்சமாவது நேர்மையா பேசுங்க அமைச்சரே!


நமது நிருபர்
ஆகஸ்ட் 23, 2021
8/23/2021 2:22:03 PM



மாண்புமிகு ஒன்றிய நிதியமைச்சர் அவர்களுக்கு வணக்கம்!
பெட்ரோல் டீசல் மற்றும் சமையல் எரிவாயு ஆகியவற்றின் விலையைக் குறைக்க தங்களின் விருப்பத்தைத் தெரிவித்தமைக்கு நன்றி! உங்கள் வாழ்க்கையில் ஒரு முறையாவது ஏழைகள், நடுத்தர வர்க்கத்தினர் ஆகியோரைப் பற்றிக் கவலைப்படுவது போலக் காட்டியிருப்பதற்கு மிக்க நன்றி! விருப்பமிருந்தாலும் விலைகளைக் குறைக்க முடியவில்லை என்று இயலாமையைத் தெரிவித்து இருக்கிறீர்கள். ஆனால், இயலாமைக்கான காரணம் என்று தாங்கள் குறிப்பிட்டது உங்கள் வார்த்தையில் நேர்மை இல்லை என்பதையே காட்டுகிறது. இயலாமைக்கான காரணமாக, மன்மோகன் சிங் அரசாங்கம் எண்ணெய் பத்திரங்களை வெளியிட்டதுதான் காரணம் என்றும், அதுபோலத் தந்திரங்களை மோடி அரசாங்கம் கடைப்பிடிப்பதில்லை என்றும் சொல்லி இருக்கிறீர்கள். மோடி அரசாங்கம் வங்கிகளில் நிதிநிலைமையை மேம்படுத்துவதற்காக மூன்று லட்சம் கோடிக்கு மேல் கடன் பத்திரம் வெளியிட்டிருப்பதை நிதியமைச்சர் என்ற முறையில் தாங்கள் அறியாமல் இருக்க வாய்ப்பு இல்லை. ஒரு லட்சம் கோடி ரூபாய் கடன் பத்திரம் தந்திரம் என்றால், மூன்று லட்சம் கோடி கடன் பத்திரம் மூன்று மடங்கு தந்திரம் என்பதை அறியாதவர் அல்ல தாங்கள். 2028ஆம் ஆண்டு நீங்கள் தேர்ந்தெடுக்கப்படவில்லை என்றால் அந்தப் பணத்தை இன்னொரு அரசாங்கம் தான் கட்ட வேண்டியிருக்கும் என்பதையும், நீங்கள் பதவியில் இல்லை என்றால் வேறு ஏதோ ஒரு வகையில் அந்தப் பணத்தைத் திரட்டிக் கட்டப்போகிறீர்கள் என நீங்கள் சொல்ல மாட்டீர்கள் எனவும் நம்புகிறேன். இது போன்ற எண்ணெய் கடன் பத்திரங்களை மன்மோகன் சிங் அரசாங்கம் வெளியிடுவதற்கு முன்பே 2002ஆம் ஆண்டு வெளியிட்டது வாஜ்பாய் அரசாங்கம் என்பதை தங்களுக்கு நினைவுபடுத்த விரும்புகிறேன். எனவே, எண்ணெய் பத்திரங்களைத் தந்திரம் என்பதும் உங்கள் அரசுக்கும் அதற்கும் சம்பந்தம் இல்லை எனப் பேசுவதும் மோசடி நம்பர் 1.
2012 ஆம் ஆண்டு மன்மோகன் சிங் அரசாங்கத்தால் வெளியிடப்பட்ட எண்ணெய் கடன் பத்திரங்களுக்காகத்தான், கருணை உள்ளம் மிக்க தாங்கள், பெட்ரோலியப் பொருட்களின் விலையை தாறுமாறாக உயர்த்த நிர்பந்திக்கப்பட்டீர்கள் என்று நினைக்கும் போதே கண்ணில் நீர் கொட்டுகிறது. ஆனால், 1 லட்சத்து 34,000 கோடி வாங்கியதற்கு வட்டியும் முதலுமாக 2026 ஆம் ஆண்டு கொடுக்க வேண்டிய தொகை 2,25,000 கோடி எனக் கணக்கிட்டு இருக்கிறார்கள். மோடி அரசாங்கம் ஆட்சிக்கு வந்த பிறகு, கூடுதல் வரிகளின் மூலம் பெற்ற தொகை மட்டும் ரூபாய் 15 லட்சத்து 60 ஆயிரம் கோடி. இது 2028ல் வட்டியும் முதலுமாக கொடுக்க வேண்டிய தொகையைப் போல ஏழு மடங்காகும். ஒரு கடன் பெயரைச் சொல்லி, மீட்டர் வட்டி, கந்து வட்டி, அநியாய வட்டி பெறும் கடைந்தெடுத்த வட்டிக்காரனை விட, மிக மோசமாக வட்டி முதல் இரண்டும் போக, அதைத் தாண்டியும் ஏழு மடங்கு வசூலிக்கிற தங்களின் உள்ளத்தை தாயுள்ளம் எனச் சொல்ல முடியவில்லை. அப்பட்டமான கந்துவட்டிக்காரரைப் போல நடந்துகொள்கிறீர்கள். இதுவரை வசூலித்ததுதான் இந்தத் தொகை. இதற்குப் பின்பும் 2026ஆம் ஆண்டுவரை இன்னும் ஐந்தாண்டுகள் இருக்கின்றன. அதையும் சேர்த்தால், இன்னும் 15 லட்சம் கோடிக்கு மேல் வருவதற்கு வாய்ப்புள்ளது. இப்படிக் கணக்குச் சொல்பவர் ஒன்று, கணக்குத் தெரியாதவராக இருக்க வேண்டும், அல்லது கடைந்தெடுத்த மோசடிக்காரராக இருக்க வேண்டும். நீங்கள் எந்த வகையில் வருகிறீர்கள் என்பதை மனச்சாட்சியோடு நீங்கள் தான் சொல்ல வேண்டும்.
இவ்வளவு கடன் இருக்கும்போது, தாங்கள் அறிவித்த பட்ஜெட்டின்படி என்ன காரணத்துக்காக பெரும் முதலாளிகளின் வரியை, பெருநிறுவனங்களின் வரியை 30 சதவிகிதத்தில் இருந்து 22 சதவிகிதமாக, 1.9.2019க்குப் பிறகு உருவாக்கப்பட்ட நிறுவனம் என்றால், அந்த வரியை 25 சதவிகிதத்தில் இருந்து 15 சதவிகிதமாகவும் ஏன் குறைத்தீர்கள்? இந்தக் குறைப்பை செய்யாமல் இருந்தாலே, ஒன்றரை வருடத்தில் எண்ணெய் கடன் பத்திரங்களுக்கான கடன் முழுவதையும் அடைத்திருக்க முடியும். 11 லட்சம் சம்பளம் வாங்குகிற ஒருவர் கூட, 11ஆவது லட்சத்துக்கு 30 சதவிகிதம் வரி கட்ட வேண்டும் என்ற நிலை இருக்கும்போது, 11 ஆயிரம் கோடி வருமானம் பெருகிற கார்ப்பரேட் நிறுவனங்கள் 22 சதவிகிதம் வரி கட்டினால் போதும் என்பது என்ன விதமான நியாயத்தில் அடங்கும்? இது, மோசடி நம்பர் 2.
தங்கள் கட்சி உறுப்பினர்கள் இந்தப் பணத்தை ஒன்றும் நரேந்திர மோடி வீட்டு எடுத்துக்கொண்டு செல்லவில்லை; திரும்பவும் மக்கள் பணிக்காகத் தான் வருகிறது எனப் பேசிக்கொண்டு இருக்கிறார்கள். உங்கள் கட்சிக்காரர்களுக்கு இந்த ஞானோதயம் 2014க்குப் பின்பு தான் வந்திருக்க வேண்டும். ஏனென்றால், அதற்கு முன்பு பெட்ரோல் டீசல் சமையல் எரிவாயு இவற்றின் விலை உயர்ந்த போதெல்லாம் பெரும் போராட்டங்களை உங்கள் கட்சி நடத்தி இருக்கிறது. அப்போது உயர்த்தப்பட்ட விலைகளால் கிடைக்கிற நிதியை மன்மோகன் சிங் தனது வீட்டுக்கு எடுத்துக்கொண்டு போனார் என உங்கள் கட்சிக்காரர்களும், நீங்களும் நம்பினீர்களா? அப்படி நம்பி இருந்தால், அது உங்கள் அறியாமையைக் காட்டும். அது, அரசின் செலவுகளுக்குத்தான் செல்கிறது என்று தெரிந்தே நாடகப் போரட்டம் நடத்தினீர்கள் என்றால் அது மோசடி நம்பர் 3.
தங்களின் தலைவர் நரேந்திர மோடி மிகப் பெரிய திறமைசாலி என்று அவரும் உங்கள் பரிவாரும் பீற்றித் திரிந்தீர்கள். ஒரு அரசாங்கத்தால் மட்டும் சாத்தியமற்ற, பல்வேறு காரணிகளால் பாதிக்கப்படுகிற பண மதிப்பைக்கூட உயரச் செய்துவிடுவோம் என்று தம்பட்டம் அடித்துத் திரிந்தீர்கள். சர்வதேச சந்தையில் கச்சா எண்ணெய் விலை குறைந்தால் இந்திய மக்கள் அந்த விலைக்குறைப்பின் பலனை அனுபவிக்கக் கூடாதா என்று அப்பாவி போல உங்கள் பரிவார் நாடகங்களை அரங்கேற்றிக் கொண்டிருந்தது. ஆனால், சர்வதேசச் சந்தையில் கச்சா எண்ணெய் விலை 2014க்கும் 2021க்கும் இடையே 30 சதவிகிதம் அளவிற்கு குறைந்துள்ள சூழலில், நீங்கள் ஆட்சிக்கு வரும்போது 410 ரூபாய் இருந்த சமையல் எரிவாயுவின் விலை தற்போது இரட்டிப்பாகி 875 ரூபாயாக மாறி இருக்கிறது. இது ஏழைகளைப் பாதிக்காதா? கச்சா எண்ணெய் விலை குறைந்தால், பெட்ரோலியப் பொருட்களின் விலைகளைக் குறைப்போம் என்று கூறியது ஏமாற்றுவதற்காகச் சொல்லப்பட்டதா? இது மோசடி நம்பர் 4.
உயர்த்தப்படும் வரிகளின் காரணமாக கிடைக்கும் வருவாயை மாநிலங்களோடு பகிர்ந்துகொள்ளக் கூடாது என்ற கெட்ட நோக்கத்துடன் மாநிலங்களுடன் பகிர்ந்துகொள்ளும் வரியின் அளவைக் குறைத்து, ஒன்றிய அரசாங்கமே அபகரித்துக் கொள்ளும் வகையில் வரியை அதிகரித்தது அப்பட்டமான பகல் கொள்ளை. இது மோசடி நம்பர் 5.
இப்படி, பணமதிப்பிழப்பு, ஜிஎஸ்டி வரிவிதிப்பு கொரோனா நிவாரணநிதி என்று ஒவ்வொன்றிலும் நரேந்திரமோடி தலைமையிலான உங்கள் அரசாங்கம் மோசடிகளை அரங்கேற்றும் நாடகக் குழுவாகவே காட்சியளிக்கிறது. எனவே, ஐக்கிய முற்போக்குக் கூட்டணி அரசாங்கம் எண்ணெய் பத்திரங்களை வெளியிட்டதுதான் பெட்ரோல், டீசல் மற்றும் சமையல் எரிவாயு விலைகளைத் தாங்கள் குறைக்க முடியாததற்குக் காரணம் என்று தாங்கள் வடிக்கும் கண்ணீர் அப்பட்டமான முதலைக் கண்ணீர்.
