
கொள்கை அடிப்படையில்தான் கூட்டணி உருவாக முடியும்...  வீரப்ப மொய்லி பேட்டி... 


நமது நிருபர்
ஜூலை 31, 2021
7/31/2021 12:00:00 AM



புதுதில்லி:
“ஒன்றிய அரசுக்கு எதிராக கொள்கை அடிப்படையிலான எதிர்க்கட்சி கூட்டணி அமைவதே சரியாக இருக்கும்; மாறாக, மோடி எதிர்ப்பு ஒன்று மட்டுமே எதிர்க்கட்சிகள் கூட்டணியை வலுவடையச் செய்து விடாது” என்று காங்கிரஸ் மூத்த தலைவா் வீரப்ப மொய்லி கூறியுள்ளார்.
இதுதொடர்பாக பெங்களூருவில் அளித்த பேட்டியில் அவர் மேலும் கூறியிருப்பதாவது:
ஒன்றிய ஆளும் பாஜக அரசுக்கு எதிராக வலுவான கூட்டணி அமைய வேண்டுமானால், அந்தக் கூட்டணிக்கு யார் தலைமைவகிப்பார்; எந்தக் கட்சியின் தலைமையில் அது செயல்படும் என்று இப்போதே கவலைப்படக் கூடாது. அத்தகைய விவாதம் நடந்தால் பலம் வாய்ந்த எதிர்க்கட்சிக் கூட்டணி அமையாமலே போய்விடும். மோடி எதிர்ப்பு ஒன்றே எதிர்க்கட்சிகளை ஒருங்கிணைக்கும் என்று சிலா் கூறுவது ஏற்புடையதல்ல. ஒரு குறிப்பிட்ட நபரை எதிர்ப்பதை மட்டுமே அடிப்படைக் கொள்கையாகக் கொண்டு எந்தவொரு அரசியல் கூட்டணியும் அமைந்ததில்லை. இதற்கு முன்னா் முன்னாள் பிரதமா் இந்திராகாந்திக்கு எதிராக இத்தகைய ஒரு கூட்டணியை அமைக்க எதிர்க்கட்சிகள்முயன்றன. ஆனால் அந்த முயற்சி பலனளிக்கவில்லை.
கட்சிக் கூட்டணிகள் என்பது தனிமனித எதிர்ப்பின் அடிப்படையில் இல்லாமல், கொள்கையின் அடிப்படையில் இருக்க வேண்டும். அரசின் நடவடிக்கைகள் எதுவென்றாலும் எதிர்க்க வேண்டும் என்பதுவும், எதையும் எதிர்மறையாகவே அணுக வேண்டும் என்பதுவும்கூட சரியானதல்ல. எதிர்க்கட்சிகள் அனைத்தும் இணைந்து, முதலில் தங்களுக்குள்ளே அடிப்படை புரிந்துணா்வை ஏற்படுத்திக் கொள்ள வேண்டும். இவ்வாறு வீரப்ப மொய்லி தெரிவித்துள்ளார்.
