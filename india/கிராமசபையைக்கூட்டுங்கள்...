
கிராமசபையைக் கூட்டுங்கள்... 


நமது நிருபர்
ஆகஸ்ட் 13, 2021
8/13/2021 12:00:00 AM



ஆகஸ்ட் 15 சுதந்திர தினத்தன்று நடைபெறவேண்டிய கிராம சபைக் கூட்டங்கள் கொரோனா பாதுகாப்பு விதிகள் காரணமாக ரத்து செய்யப்படுவதாக தமிழக அரசு அறிவித்துள்ளது. 
பொதுவாக கிராமசபைக் கூட்டங்கள் ஜனவரி 26 குடியரசு தினம், மே 1 தொழிலாளர், ஆகஸ்ட் 15சுதந்திர தினம், அக்டோபர் 2 காந்தி ஜெயந்தி ஆகிய நான்கு நாட்கள் கூடுவது வழக்கம். ஆனால்கொரோனா ஊரடங்கு கடந்த 2020 மார்ச் 24 முதல் அமலுக்கு வந்தபிறகு 2020 மே 1, ஆகஸ்ட் 15 ஆகிய தேதிகளில் நடக்க  வேண்டிய கிராம சபைக் கூட்டங்கள் ரத்து செய்யப்பட்டன. எட்டுமாதஇடைவெளிக்கு பிறகு 2020 அக்டோபர் 2 கிராமசபை கூட்டத்திற்கான அறிவிப்பை 2020 செப்டம்பர்26அன்று தமிழக அரசு வெளியிட்டது. அன்றைய சூழலில் கொரோனா பாதிப்பின் தீவிரம்ஓரளவுக்கு குறைந்திருந்த நிலையில், கிராமசபைக்கூட்டத்திற்கான ஏற்பாடுகளை தமிழகம் முழுவதும்ஊராட்சி அமைப்புகள் ஆர்வத்துடன் செய்திருந்தநிலையில், அக்டோபர் 1 இரவில் எவரும் எதிர்பாராதவகையில் மாவட்ட ஆட்சித் தலைவர்களின் சுற்றறிக்கை வாயிலாக கிராமசபைக் கூட்டங்கள் ரத்து செய்யப்படுவதாக அறிவிப்பு வெளியானது. அதற்கு பிறகு 2021 ஜனவரி 26, மே 1 கிராம சபைக்கூட்டங்களும் கொரோனா மற்றும் தேர்தல் காரணமாக ரத்து செய்யப்பட்டன.
தமிழ்நாடு ஊராட்சிகள் சட்டம் 1994 பிரிவு 3(2)-ன் படி கிராமசபை ஒரு ஆண்டில் குறைந்தது இரண்டு முறையாவது கூட வேண்டும். மேலும் இரண்டு கூட்டங்களுக்கு இடையே ஆறு மாதங்களுக்கு மேல் கால இடைவெளி இருக்கக்கூடாது. அதிமுக ஆட்சிக் காலத்தில் தமிழ்நாடு ஊராட்சி விதிகளை மீறி, 2020 அக்டோபர் 2, 2021 ஜனவரி 26 கிராமசபைக் கூட்டங்கள் ரத்து செய்யப்பட்டதை திமுக உள்ளிட்ட அனைத்துக் கட்சிகளும் விமர்சித்தன. கிராம சுயாட்சியின் முக்கியத்துவத்தை வலியுறுத்தும் விதத்தில் தமிழகத்தில் உள்ள 16,500 ஊராட்சிகளிலும் மாதிரி கிராமசபை கூட்டங்களை நடத்துவதற்கு திமுக அழைப்புவிடுத்து, அப்படி நடைபெற்ற பல கூட்டங்களில் திமுக தலைவர் மு.க.ஸ்டாலின் நேரடியாக கலந்துகொண்டார் என்பதும் குறிப்பிடத்தக்கது.தற்போது ஆட்சி மாற்றம் ஏற்பட்டு, தமிழகத்தில் முதலமைச்சர் மு.க.ஸ்டாலின் தலைமையிலான திமுக அரசு பல்வேறு மக்கள் நலத் திட்டங்களை அமலாக்கி வருகிறது. அத்திட்டங்கள் கடைக்கோடியிலிருக்கிற குடிமக்களையும் திட்டமிட்டபடி சென்றடைகின்றனவா என்பதை ஆய்வுசெய்யும் ஓர் உரைகல்லாக, ஆகஸ்ட் 15 சுதந்திரதினத்தன்று கிராம சபைக் கூட்டங்கள் நடத்தப்படுவதுதான் பொருத்தமானதாக இருக்கும். 
தமிழக அரசின் முதல் பட்ஜெட் விரைவில் தாக்கல் செய்யப்படவிருக்கிறது. கிராமப்புற மக்களின் உண்மையான பிரச்சனைகள் மற்றும் தேவைகள் என்ன என்பதை அறிந்து கொள்வதற்கும் இந்த கூட்டங்கள் நிச்சயம் உதவி செய்யும். கிராமசபைக் கூட்டங்கள் என்பவை பொதுவாக மரத்தடியிலோ, பொது இடங்களிலோ, பூட்டப்படாத காற்றோட்ட வசதியுள்ள இடங்களிலோதான் நடக்கின்றன. எனவே தனி மனித இடைவெளி மற்றும் சுகாதார ஏற்பாடுகளை செய்வதில் சிரமங்கள் இருக்கப் போவதில்லை. இதை கணக்கில் எடுத்துக் கொண்டுபோதிய பாதுகாப்பு விதிகளை உருவாக்கி கிராமசபைக் கூட்டங்களை தமிழக அரசு நடத்துவதே சிறந்தது.
