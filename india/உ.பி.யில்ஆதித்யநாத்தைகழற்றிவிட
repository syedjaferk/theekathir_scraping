
உ.பி.யில் ஆதித்யநாத்தை கழற்றி விடும் பாஜக..?  முன்னிலைப்படுத்தப்படும் மோடிக்கு நெருக்கமான ஐஏஎஸ் அதிகாரி.... 


நமது நிருபர்
ஜூன் 5, 2021
6/5/2021 12:00:00 AM



லக்னோ:
உத்தரப்பிரதேச மாநிலத்திற்கு 2022-ஆம் ஆண்டு சட்டப்பேரவைத் தேர்தல் நடைபெறவுள்ளநிலையில், தற்போதைய முதல்வர் ஆதித்யநாத்தை முன்னிறுத்தி, தேர்தலைச் சந்திக்க பாஜக தயங்குவதாகவும், அவரை கழற்றி விடும் யோசனையில் இறங்கியிருப்பதாகவும் ஊடகங்களில் செய்திகள் வெளியாகியுள்ளன.
குறிப்பாக, பிரதமர் மோடிக்கு நெருக்கமானவரும், குஜராத்தைச் சேர்ந்த ஐஏஎஸ் அதிகாரியுமான அரவிந்த் குமார் சர்மாவுக்கு உ.பி. அரசியலில் கொடுக்கப்பட்டு வரும் திடீர் முன்னுரிமை, ஆதித்யநாத்துக்கு போட்டியாக அவரை வளர்த்துவிடும் முயற்சி என்று பாஜகவுக்கு உள்ளேயே சலசலப்புகள் எழுந்துள்ளன. நாட்டின் மிகப்பெரிய மக்கள்தொகை மற்றும் அதிகமான எம்.பி., எம்.எல்.ஏ.க்களைக் கொண்ட மாநிலமாக உத்தரப்பிரதேசம் உள்ளது. 2014, 2019 ஆகிய இரண்டு மக்களவைத் தேர்தலிலும் பாஜக வென்று மத்தியில் ஆட்சியைப் பிடித்ததற்கு, அக்கட்சிக்கு உ.பி.யில் மொத்தமாக கிடைத்த 70 எம்.பி.க்களே காரணம். உ.பி.யை தக்க வைத்துக் கொண்டால் மட்டுமே, 2024-லும் மத்தியில் பாஜக ஆட்சி வருவதைப் பற்றி யோசிக்க முடியும். இதற்கு 2022 சட்டமன்றத் தேர்தலிலும் பாஜக வெல்ல வேண்டியது கட்டாயம்.
ஆனால், உ.பி.யில் கடந்த மாதம் நடைபெற்ற மாவட்ட ஊராட்சிகளுக் கான தேர்தலில் பாஜக படுதோல்வியைச் சந்தித்தது. பாஜக-வின் கோட்டைகளாக கருதப்பட்ட அயோத்தி, வாரணாசி, மதுரா, லக்னோ போன்ற இடங்களில் கூட பாஜக மண்ணைக் கவ்வியது. இதுபாஜக தலைவர்களை அதிர்ச்சியடையவைத்துள்ளது. இதனால், கடந்த சில வாரங்களாகவே உத்தரப் பிரதேசத்தில் பாஜக தேசிய தலைவர்கள், ஆர்எஸ்எஸ் தலைவர்கள் அடுத்தடுத்து முகாமிட்டு வருகின்றனர். பிரதமர் மோடி, உள்துறை அமைச்சர் அமித்ஷா ஆகியோரும், 2022 சட்டப்பேரவைத் தேர்தலை வெல்வது பற்றி காணொலி மூலம் ஆலோசனை நடத்தினர்.இதற்கிடையேதான் ஆதித்யநாத்தை கழற்றிவிடும் ஏற்பாடுகள் துவங்கியிருப்பதாகவும், ஆதித்யநாத் இடத்தில் ஐஏஎஸ் அதிகாரியான அரவிந்த் குமார் சர்மாவை முன்னிறுத்தப் படலாம் என்றும் தகவல்கள் கசிந்துள்ளன. குஜராத் முதல்வராக மோடி இருந்தபோது அவருக்கு நெருக்கமான அதிகாரியாக இருந்தவர்தான் அரவிந்த் குமார்சர்மா. குஜராத் கேடர் ஐஏஎஸ் அதிகாரி
யான இவர், கடந்த ஜனவரியில்தான் பதவியிலிருந்து விலகினார். அடுத்த 3 நாட்களில் உ.பி. மாநில பாஜக-வில் உறுப்பினர் ஆக்கப்பட்டு, உடனடியாக சட்டமன்ற மேலவை உறுப்பினராகவும் நியமிக்கப்பட்டார். அப்போதிருந்து அவர் உ.பி.யின் பல்வேறு பகுதிகளுக்கும் சென்று கட்சி வேலைகளைப் பார்த்து வருகிறார். குறிப்பாக, மோடியின் வாரணாசி தொகுதியில் நேரடியாக முகாமிட்டு கொரோனா நிவாரணப் பணிகளை பார்வையிடுவது, மோடி - அமித் ஷாவுடன் தனிப்பட்ட முறையில் ஆலோசனை நடத்துவது என பிஸியாக இருக்கிறார். இதையெல்லாம் வைத்தே, 
பாஜக-வில் குறுகிய காலத்தில், அரவிந்த் குமாருக்கு அளிக்கப்பட்டுள்ள இந்த பொறுப்புகள், ஆதித்யநாத் இடத்திற்கு அவரைக் கொண்டு வருவதற்குத்தான் என்று பேச்சு எழுந்துள்ளது. விரைவிலேயே அவருக்கு அமைச்சர் பதவிஅல்லது அதைவிட மேலான பதவிவழங்கப்படலாம் என்று கூறும் பாஜக-வினர், தான் ஓரங்கட்டப்படலாம் என்பதால் அரவிந்த் சர்மாவுக்கு அமைச்சர் பதவி வழங்க முடியாது என ஆதித்யநாத் கறாராக உள்ளதாகவும், இதில் பாஜக தலைமைக்கும் ஆதித்யநாத்திற்கும் மோதல் ஏற்பட்டுள்ளதாகவும் தெரிவிக்கின்றனர்.
