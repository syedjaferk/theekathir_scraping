
விடுதலைக் கிளர்ச்சிகளில் மத ஒற்றுமை!


நமது நிருபர்
ஆகஸ்ட் 14, 2022
8/14/2022 8:48:50 PM



அ. அன்வர் உசேன்
காங்கிரஸ் இயக்கம் உருவாவதற்கு முன்பே பிரிட்டிஷாருக்கு எதிராக பல கிளர்ச்சிகள் நடந்துள்ளன. அவற்றில் சில முக்கியமானவை 1801 மருது சகோதரர்களின் போர் மற்றும் 1806 வேலூர் சிப்பாய் கலகம் ஆகியவை தமிழகத்தில் நடந்தன. 1857 கிளர்ச்சி வடபகுதியில் நடந்தது. இந்த கிளர்ச்சிகளில் மிக முக்கியமான அம்சம் இந்து-முஸ்லீம் ஒற்றுமை ஆகும். 1857 கிளர்ச்சியில் இந்து-முஸ்லீம்- சீக்கியர் ஒற்றுமையும் வலுவாக நிலவியது. விடுதலைப் போராட்டத்தில் பங்கேற்காத சங் பரிவாரத்தினர் இந்த ஒற்றுமை வரலாற்றை இருட்டடிப்புச் செய்ய முயல்கின்றனர். 
1801/1806- மத ஒற்றுமை
சிவகங்கை அரசாட்சியில் ராஜா முத்து வடுகநாதரும் மகள் கவுரி  நாச்சியாரும் ஆங்கிலேயர்களால் படுகொலை செய்யப்பட்ட பின்னர்  வடுகநாதரின் மனைவி வேலு நாச்சியார் ஆங்கிலேயர்களிடமிருந்து தப்பிக்க பல இடங்களில் ஒளிந்து வாழ்ந்தார். அவருடன் விசுவாசம் மிக்க தாண்டவராய பிள்ளையும் மருது சகோதரர்களும் இருந்தனர். திண்டுக்கல் அருகே காட்டுப்பகுதியில் இருந்த பொழுது தனக்கு உதவுமாறு மைசூரை ஆண்டு கொண்டிருந்த ஹைதர் அலிக்கு கடிதம் அனுப்பினார். அவரிடமிருந்து பதில் வரவில்லை. எனவே வேலு நாச்சியார் நேரில் சென்று ஹைதர் அலியை சந்தித்தார். வேலு நாச்சியார் உருது மொழியிலேயே அவரிடம் பேசினார். அப்பொழுது ஹைதர் அலியும் ஆங்கிலேயர்களுக்கு எதிராக கடும்  போரில் ஈடுபட்டிருந்தார். வேலு நாச்சியாரின் உறுதியை கண்ட ஹைதர் அலியும் திப்பு சுல்தானும் வேலு நாச்சியாருக்கு படை  வீரர்களை கொடுத்து பயிற்சியும் அளித்தனர். இந்த படை வீரர்களுடன் ஹைதர் அலியின் தளபதிகளில் ஒருவரான சையத் கர்க்கி உதவியுடன் வேலு நாச்சியார் ஆற்காடு நவாபை தோற்கடித்து பின்னர் ஆங்கி லேய படைகளையும் தோற்கடித்து சிவகங்கையை மீட்டார்.  வேலு நாச்சியாருக்கு பிறகு மருது சகோதரர்கள் சிவகங்கையை ஆண்டனர். பல பாளையக்காரர்கள் பிரிட்டிஷாருக்கு அடிபணிந்தா லும் மருது சகோதரர்கள் அதற்கு தயாராக இல்லை. ஆங்கிலே யர்களுக்கு எதிராக ஒரு பரந்த படையை திரட்ட சின்ன மருது முயன்றார். 1801 ஆம் ஆண்டு ஜூன் 16 ஆம் நாள் சின்ன மருது தனது  புகழ் பெற்ற ‘திருச்சி அறைகூவலை’ வெளியிட்டார்.
இது திருச்சி யின் நவாப் அரண்மனை வாயிலிலும் சிறீரங்கம் கோவிலின் வாயிலி லும் பகிரங்கமாக ஒட்டப்பட்டிருந்தது. இந்த அறிவிப்பில் கீழ்கண்ட வாறு கூறப்பட்டிருந்தது: “பல்வேறு சாதிகள், தேசங்கள், பிராமணர்கள், சத்திரியர்கள், வைசியர்கள், சூத்திரர்கள், முசல்மான்கள் ஆகிய அனைவருக்கும் இந்த அறிவிப்பு தரப்படுகிறது” அனைவரும் ஆங்கிலேயர்களை விரட்டிட முன்வரவேண்டும் என இந்த அறிக்கை வேண்டுகிறது. மேலும் ஆங்கிலேயர்கள் விரட்டப்பட்ட  பிறகு அவர்கள் பறித்த ஆட்சியை முகம்மது அலி நவாப் உட்பட அனை வருக்கும் திருப்பி தரப்படும் எனவும் இந்த அறிக்கை வாக்குறுதி வழங்குகிறது. மருது சகோதரர்களின் போராட்டம் தோல்வி அடைந்த  பிறகு நாடு கடத்தப்பட்டோரின் பட்டியலில் மருதுவின் மகன்களு டன் திண்டுக்கல் பகுதியை சேர்ந்த ஷேக் உசேன் போன்ற முஸ்லிம்களும் இருந்தனர்.  1906 ஆம் ஆண்டு வேலூர் சிறையில் நடந்த சிப்பாய் கலகத்தில் திப்பு சுல்தான் புதல்வர்கள் மற்றும் இந்து - முஸ்லீம் வீரர்கள் இணைந்து பங்கேற்றனர். பிரிட்டிஷாருக்கு எதிராக நடந்த முதல்  சிப்பாய் கலகம் இதுதான்! திப்புவின் கொடிதான் பறக்கவிடப் பட்டது. இந்த கலகம் தோல்வி அடைந்த பின்னர் சுமார் 300 வீரர்கள்  கொல்லப்பட்டனர். பலர் சிறையில் அடைக்கப்பட்டனர். இந்த  வீரர்களில் முஸ்லீம்களும் இருந்தனர்; இந்துக் களும் இருந்தனர். பிரிட்டிஷாருக்கு எதிராக தமி ழகத்தில் நடந்த இந்த கிளர்ச்சிகளில் இந்து- முஸ்லீம் ஒற்றுமை வலுவாக இருந்தது என்பது வெளிப்படுகிறது.
1857 கிளர்ச்சியில் மகத்தான மத ஒற்றுமை
1857 கிளர்ச்சி சிப்பாய் கலகம் என பிரிட்டி ஷாரால் கூறப்பட்டது. சிப்பாய்களின் ஒரு சிறிய  பகுதி கலகத்தில் ஈடுபட்டது என அவர்கள் கூறினர். “இது சிப்பாய்களின் கலகம் அல்ல;  ஒரு தேசிய எதிர்ப்பு கிளர்ச்சிப் போராட்டம்” என்று 1857 ஆம் ஆண்டிலேயே காரல் மார்க்ஸ்தான் வெளிப்படுத்தினார். சிப்பாய்கள் மட்டுமல்லாமல் விவசாயிகளும் பட்டறை உழைப்பாளிகள் போன்ற தொடக்க கால தொழிலாளர்களும் இதில் பங்கேற்றனர்.  1857 போராட்டம் குறித்து முதலில் நூல் எழுதியவர் சாவர்க்கார்தான் என்பது நமக்கு ஆச்சர்யமாக இருக்கும்! பின்னா ளில் அவர் மன்னிப்பு கடிதங்களை எழுதுவதில் சாதனைகளை படைத்தார். இந்துத்துவாவின் பிதாமகராக ஆனார். ஆரம்பத்தில் அவர் விடுதலைப் போராட்டத்தில் பங்கு கொண்டபொழுது The Indian war of independence 1857 எனும் நூலை எழுதினார். இந்த  நூலை அவர் கீழ்கண்ட போராளிகளுக்கு அர்ப்பணிப்பு செய்தார்.
*    மங்கள் பாண்டே
*    ராணி லட்சுமி பாய்
*    நானா சாகேப்
*    மவுல்வி அகமது ஷா
*    அசிமுல்லாகான்
*    தாந்தியா தோபே
*    பகதூர் ஷா ஜாஃபர்
*    பேகம் ஜீனத் மகால்
என இந்த பட்டியல் இந்து மற்றும் முஸ்லிம் மன்னர்களின் பெயர்களை உள்ளடக்கியுள்ளது. இந்து - முஸ்லிம் ஒற்றுமையை உருவாக்க நானா சாகேப் மற்றும் அசிமுல்லாகான் நடைமுறைப் படுத்திய கொள்கைகளை சாவர்க்கார் பெரிதும் பாராட்டுகிறார்.  “அனைத்து சாதி மற்றும் மதங்களை சார்ந்த மவுல்விக்கள், பண்டிட்டுகள், ஜமீன்தார்கள், விவசாயிகள், வழக்கறிஞர்கள், மாண வர்கள் என அனைவரும் விடுதலைக்காக தமது உயிரை அர்ப்ப ணிக்கத் தயராக இருந்தனர்” என சாவர்க்கார் விவரிக்கிறார்.
ஒற்றுமைக்காக நுணுக்கமான முயற்சிகள்
இந்து - முஸ்லிம் ஒற்றுமையில் பிளவு உருவாகக்கூடாது என்ப தற்காக 1857 ஆம் ஆண்டு ரமதான் பண்டிகையின் பொழுது மாடுகள்  இறைச்சிக்காக வெட்டப்படுவது தடை செய்யப்பட்டது. இந்து போராளிகள் முஸ்லிமை தமது தலைவனாக தேர்ந்தெடுப்பதும் முஸ்லிம் போராளிகள் இந்து தலைவனை தேர்ந்தெடுப்பதும் பரவலாக நடந்தது. 1857 இல் டெல்லியில் பகதூர்கான் எனும் தளபதி தனது ஒரு கையில் பச்சை நிற முஸ்லிம் பதாகையும் இன்னொரு கையில் இந்து மத பதாகையையும் ஏந்தி நடந்து சென்றார். இதே போல கான்பூரில் நானா சாகிப் இரு மத பதாகை களையும் ஏந்தி போர்ப் படையை வழி நடத்தினார். போரை கைவிடுமாறு விக்டோரியா மகாராணியின் வேண்டு கோளை நிராகரித்து பிரிஜ் காதரி என்பவர் வெளியிட்ட அறிக்கை யில் “மைசூரில் திப்புவிலிருந்து பஞ்சாபில் துலிப் சிங் வரை பலரின்  சாம்ராஜ்யங்களை பிரிட்டன் பறித்து கொண்டது” என குற்றம்  சாட்டுகிறார். இந்து, முஸ்லிம், சீக்கியம் ஆகிய அனைத்து மதங்களை  சார்ந்த ஆட்சிகள் பிரிட்டிஷாரால் அழிக்கப்பட்டது குறித்து இந்த  அறிக்கை பேசுகிறது. பிரிட்டிஷாரை எதிர்த்து கலகம்  செய்த அனைத்துப் பிரிவினரும் இந்துக்கள், சீக்கியர்கள், முஸ்லிம்கள் அனைவரும் பகதூர் ஷாவை தமது மன்னராக ஏற்று கொண்டனர்.  இந்தப் போர் குறித்து அசிமுல்லாகான் எழுதிய போரா ளிகளின் கீதத்தில் இறுதியில் இவ்வாறு எழுதப்பட்டிருந்தது: “இந்து- முஸ்லிம்- சீக்கியர்கள் எங்களது சகோதரர்கள்! இதுதான் விடுதலையின் கொடி! இதற்கு எங்களது வணக்கம்!”
1857 கிளர்ச்சியில் இரு பெண்ணரசிகள்
இந்த கிளர்ச்சியில் ஈடுபட்டு ஆங்கிலேயர்களை திணற அடித்த இரு பெண்ணரசி களில் ஒருவர் ஜான்சி ராணி என அழைக்கப்பட்ட ராணி லட்சுமி பாய். இன்னொரு வர் பேகம் ஜீனத் மகால்.  ராணி லட்சுமி பாயின் பீரங்கி படையின் தளபதி குலாம் கவுஸ்கான் எனும்  முஸ்லிம்! காலாட் படையின் தளபதி ஃகுதா பகஷ் எனும் முஸ்லிம்! குலாம் கவுஸ்கான், ஃகுதா பகஷ் ஆகிய இருவரும் ஜான்சி கோட்டையை பாதுகாத்த உக்கிரமான போரில் 04.06.1858 இல் உயிர் நீத்தனர். ஜான்சி ராணியின் பாதுகாப்பு அதிகாரியாக செயல்பட்டவர் முன்ஸர் எனும் முஸ்லிம் பெண்மணி. போரின் பொழுது எப்பொழுதும் ஜான்சி ராணிக்கு அருகில் முன்ஸர் போரிட்டு கொண்டிருப்பார். 18.06.1858 அன்று குவாலியரில் நடந்த உக்கிரமான போரில் ஜான்சி ராணியுடன் முன்ஸரும் கொல்லப்பட்டார். இன்னொரு பெண்ணரசியான பேகம் ஜீனத் மகாலின் தளபதிகளாக கீழ்கண்ட வர்கள் இருந்தனர்.
*    இந்து மதத்தை சேர்ந்த ஜெய்லால் சிங், மகாராஜ் பாலகிருஷ்ணா, ராணா பேணி மாதவ், ராஜா திரிக் பிஜாய் சிங், ராஜா மான் சிங்.
*    இஸ்லாம் மதத்தை சேர்ந்த சராஃபதுல்லா, மம்முகான், மவுல்வி அகமது ஷா 
அவர் வெளியிட்ட ஒரு அறிக்கையில் ஆங்கிலேயர்கள் சாலைகளை போடவும்  மாதா கோவில்களை கட்டவும் மசூதிகளையும் கோவில்களையும் இடிப்பதாகவும் மேலும் இந்து மதத்தையும் இஸ்லாத்தையும் ஒழித்து கிறித்துவத்தை பரப்ப திட்டமிடுவதாகவும் குற்றம் சாட்டியுள்ளார். எனவே இந்து மதம், இஸ்லாம் ஆகிய இரண்டு மதங்களையும் காக்க மக்கள் ஆங்கிலேயர்களுக்கு எதிராகப் போராட முன்வரவேண்டும் என வலியுறுத்தினார்.
டில்லியில் மத ஒற்றுமை
டில்லியை கைப்பற்றுவது ஆங்கிலேயப் படைகளுக்கு மிக முக்கியத் தேவை  என்பதை கூறத் தேவையில்லை. 1857 ஜூன்- செப்டம்பரில் டில்லியை சுற்றி வளைத்தது ஆங்கிலேயர் படை. ஆனால் பல நாட்களாகியும் டில்லிக்குள் நுழைய  முடியவில்லை. இந்திய போராளிகளின் படையை வழி நடத்திட முகம்மது பகத்கான்,  கவுஸ் முகம்மது, சிங்காரி லால், ஹீரா சிங் ஆகிய இந்து-முஸ்லிம்-சீக்கிய தளபதி கள் கொண்ட கூட்டுக் குழு அமைக்கப்பட்டது. பிரிட்டிஷார் எவ்வளவு முயன்றும்  டில்லி போராளிகளிடையே மட்டுமல்ல; மக்களிடமும் இந்து முஸ்லிம் பிரிவினை யை உருவாக்க முடியவில்லை. மத ஒற்றுமைக்கான அனைத்து முயற்சிகளை யும் போர் தலைமைக் குழு எடுத்தது. உதாரணத்திற்கு டில்லியில் பசுவை கொல்லக்கூடாது எனும் உத்தரவை முதன்மை தளபதி பகத்கான் பிறப்பித்தார். ஆங்கிலேயர்களுக்கு எதிரான போரை ‘ஜிகாத்’ ‘ என குறிப்பிட்டால் இந்துக்களி டையே தவறான புரிதல் உருவாகும் ஆபத்து இருக்கும் என்பதால் ‘ஜிகாத்’ எனும் சொல்லை பயன்படுத்த வேண்டாம் என முஸ்லிம்கள் தரப்பில் முடிவு  எடுக்கப்பட்டது.
இந்தப் போரில் பயன்படுத்தப்பட்ட பீரங்கியின் முதல் குண்டு  சுடப்படுவதற்கு முன்பு பகதூர் ஷா ஜாஃபர் உட்பட பல தளபதிகள் முன்னிலை  வகிக்க இந்து புரோகிதர்கள் மந்திரங்கள் உச்சரித்தனர். ஆரத்தி வழிபாடு நடை பெற்றது. அதற்கு பின்னர்தான் முதல் குண்டு சுடப்பட்டது. தாமஸ் லோவே எனும் இராணுவ அதிகாரி ஜான்சி ராணியை தோற்கடிப்ப தில் முக்கிய பங்காற்றியவர். அவர் கூறுகிறார்: “சிசுக்கொலையில் ஈடுபடும் இராஜபுத்திரரும், சகிப்புத்தன்மையற்ற பிரா மணரும், சமய வெறி பிடித்த முஸல்மானும், ஆடம்பரத்தில் மிதக்கும் மராட்டி யர்களும் ஆகிய அனைவரும் இந்த கலகத்தில் ஒன்றுபட்டுள்ளனர். பசுவை  கொல்பவனும் பசுவைச் சாப்பிடுபவனும், பன்றியை வெறுப்பவனும் பன்றியைச்  சாப்பிடுபவனும், அல்லாதான் கடவுள் என்று கத்துபவனும் புரியாத மந்தி ரங்களை சொல்கின்ற பிராமணனும் இதில் ஒரே அணியில் நின்றுள்ளனர்.”  “வெவ்வேறு முரண்பட்ட மதங்களை சார்ந்த இந்துக்களும் முகம்மதியர்களும் தமது வேறுபாடுகளை ஒதுக்கி வைத்துவிட்டு அவர்களது பொது எதிரியான (நம்மை) விரட்டிட ஒன்றுபட்டு இணைந்துள்ளனர்.” என கிரிஃபித் சார்லஸ் ஜான்  எனும் அதிகாரி இந்தியன் மியூடினி டயரி (Indian Mutiny Diary) எனும் ஆவ ணத்தில் எழுதினார். 1857 கிளர்ச்சி கால கட்டம் இந்து-முஸ்லீம் ஒற்றுமையின் பொற்காலம் எனில் மிகை அல்ல.
1801/1806/1857 கிளர்ச்சிகளில் இத்தகைய மகத்தான ஒற்றுமை நிலவியது என்பதை சங் பரிவாரம் இருட்டடிப்புச் செய்ய முயல்கிறது. ஏனெனில் அதன் “இந்துத்துவா அரசியல் திட்டத்துக்கு” இந்த வரலாற்று உண்மைகள் தடையாக உள்ளன. எனினும் வளமான இந்த ஒற்றுமைதான் இந்திய மக்களின் பாரம்பர்யம்! இதனை சங் பரிவாரம் சிதைக்க அனுமதிக்கக் கூடாது.
