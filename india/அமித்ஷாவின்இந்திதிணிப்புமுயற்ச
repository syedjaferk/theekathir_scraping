
அமித்ஷாவின் இந்தி திணிப்பு முயற்சிக்கு நடிகர் பிரகாஷ்ராஜ் எதிர்ப்பு


நமது நிருபர்
ஏப்ரல் 11, 2022
4/11/2022 11:08:50 AM



ஒன்றிய உள்துறை அமைச்சர் அமித்ஷாவின் இந்தி திணிப்பு கருத்துக்கு நடிகர் பிரகாஷ்ராஜ் எதிர்ப்பு தெரிவித்துள்ளார். 
டெல்லியில் நடைபெற்ற நாடாளுமன்ற அலுவல் மொழிக் குழுவின் 37ஆவது கூட்டத்திற்கு இந்திய உள்துறை அமைச்சர் அமித் ஷா தலைமை வகித்துப் பேசினார். அப்போது, இந்தியை தேசிய மொழியாக்க வேண்டும். ஆங்கிலத்துக்கு மாற்று இந்திதான். இந்தி பேசாத மாநிலத்தைச் சேர்ந்தவர்கள் ஆங்கிலத்துக்குப் பதில் இந்தி பேச வேண்டும். இந்தியை, ஆங்கிலத்துக்கு மாற்றான மொழியாக கொண்டு வரும் தருணம் வந்து விட்டது என்றார்.
உள்துறை அமைச்சரின் இந்த கருத்துக்கு இந்தி பேசாத மாநிலங்கள் கடும் எதிர்ப்பு தெரிவித்துள்ளன. குறிப்பாக தமிழகத்தில் முதல்வர் ஸ்டாலின், இசையமைப்பாளர் ஏ.ஆர் ரஹ்மான் உள்ளிட்ட பலரும் கடும் கண்டனம் தெரிவித்தனர். 
இந்நிலையில் நடிகர் பிரகாஷ்ராஜ், " உள்துறை அமைச்சரே உங்களின் இந்தித் திணிப்பை நாங்கள் எதிர்க்கிறோம். எங்களின் பன்முகத்தன்மையை விரும்புகிறோம். எங்கள் தாய்மொழியையும் அடையாளத்தையும் நேசிக்கிறோம்' என்று தெரிவித்துள்ளார்.

 
