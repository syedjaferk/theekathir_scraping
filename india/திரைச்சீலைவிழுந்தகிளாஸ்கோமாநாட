
திரைச்சீலை விழுந்த கிளாஸ்கோ மாநாடு - கிளாஸ்கோ, நவ. 15 -


நமது நிருபர்
நவம்பர் 15, 2021
11/15/2021 9:01:04 PM



காலநிலை குறித்த ஐநாவின் காப் 26 உச்சி மாநாடு கிளாஸ்கோ நகரில் நீண்ட பேச்சுவார்த்தைகளுக்கும், பேரங்களுக்கும் இடையில் முடிந்தது. 2015 பாரிஸ் உடன்படிக்கையில் எட்டப்பட்ட புவி வெப்ப உயர்வை 1.5 டிகிரிக்குள் கட்டுப்படுத்துதல் என்ற கோட்பாடு இன்னமும் உயிருடன் உள்ளது. கரியின் பயன்பாட்டைக் குறைத்தல், பசுமைக்குடில் வாயுக்கள் வெளியேற்றத்தைக் குறைத்தல், ஏழை நாடுகளுக்கு நிதியுதவி போன்ற முக்கிய அம்சங்கள் உள்ளடங்கிய தீர்மானம் ஏற்கப்பட்டது. இந்தியாவின் கடைசி நிமிட தீர்மான அறிக்கையில் “கரியை முற்றிலும் குறைத்தல்” என்ற வாசகத்திற்குப் பதில் “படிப்படியாகக் குறைத்தல்” என்ற (phasing out coal to merely phasing down) என்னும் நீர்த்துப்போகச்செய்த மாற்றத்துடன் தீர்மானம் நிறைவேறியது. சயிண்டிபிக் அட்வைஸ் (Scidntific advice) அமைப்பின் கூற்றுப்படி 1.5 டிகிரி என்ற குறிக்கோள் கிளாஸ்கோவில் போதுமான முக்கியத்துவம் கொடுக்கப்படவில்லை. 2023இல் எகிப்தில் நடத்தத் திட்டமிடப்பட்டுள்ள அடுத்த மாநாட்டில் இந்த விஷயம் எடுத்துச் செல்லப்படவுள்ளது.
நிறைவேறாத இலட்சியம்
1.5 என்ற குறிக்கோள் பூமியைக் காக்க உலகத் தலைவர்கள் அவசரமாக செயல்படவேண்டிய விஷயம் என்று மாநாட்டிற்கு தலைமை வகித்த யு. கே. கேபினட் மந்திரி அலோக் ஷர்மா கூறினார். இந்த கனவு கிளாஸ்கோவில் பலவீனமடைந்துள்ளது. இதன் நாடிநரம்புகள் வலுவற்றுப் போயுள்ளன. வரும் மாநாட்டிலேனும் வாக்குறுதிகள் செயல்வடிவம் பெற்றால் மட்டுமே 1.5 என்ற கனவு நிறைவேறும். நம் பூமி மெல்லிய ஒரு நூலில் தொங்கிக்கொண்டிருக்கிறது.  நாம் இன்னும் காலநிலை சீரழிவுகளின் கதவுகளைத் தட்டிக்கொண்டிருக்கிறோம். அவசரமாக செயல்படவேண்டிய நேரமிது. செயல்படாவிட்டால் கார்பன் வெளியேற்றத்தை பூஜ்யநிலைக்குக் கொண்டுவருதல் என்பதே பூஜ்யமாகிவிடும் என்று ஐ.நா. தலைவர் அண்டோனியோ குட்டரேஸ் கூறினார்.
 நீர்த்துப் போகச் செய்யப்பட்ட வார்த்தைகள்
மாநாட்டின் இறுதி நிமிடங்களில் நிலக்கரியை ஒழிப்பது குறித்த தீர்மானத்தை ஏற்பதில் கடும் கருத்துவேறுபாடுகள் ஏற்பட்டன. கரியின் பயன்பாட்டை முற்றிலும் நிறுத்துவது என்ற வாசகம் படிப்படியாக நிறுத்தப்படும் என்று இந்தியாவின் வற்புறுத்தலால் மாற்றப்பட்டது. என்றாலும் கரியின் பயன்பாடு ஒரு முக்கிய சர்ச்சை விஷயமாக கிளாஸ்கோவில் மாறியது. ஒட்டுமொத்தத்தில் கிளாஸ்கோ மாநாடு தெளிவற்ற, பலவீனமான ஒன்று. 1.5 டிகிரி என்பது மட்டுமே இம்மாநாட்டில் உயிருடன் உலா வந்து அடுத்த கூட்டத்திற்கும் எடுத்துச் செல்லப்படுகிறது. என்றாலும் நிலக்கரியின் காலம் முடிவிற்கு வருகிறது என்ற வலுவான சமிஞ்ஞைகள் இம்மாநாட்டின் மூலம் அனுப்பப்பட்டுள்ளன என்று பசுமை அமைதி அமைப்பின் செயல் இயக்குனர் ஜெனிபர் மோர்கன் (Jennifer Morgan) கூறினார்.
இழப்பும் சேதமும்
சூழல் சீரழிவுகளால் நிகழும் இழப்புகள், சேதங்களை ஈடுகட்ட கிளாஸ்கோவில் எதுவும் செய்யப்படவில்லை என்று ஏழை நாடுகள் கருதுகின்றன. கணிக்கப்பட்டதை விட அடிக்கடி மோசமாக புவி வெப்ப உயர்வினால் சீரழிவுகள் வளர்ச்சி அடையாத நாடுகளில் பெரும் பாதிப்புகளை ஏற்படுத்திவருகின்றன. பசுமை தொழில்நுட்பத்தை பின்பற்ற வழங்கப்படும் தற்போதைய நிதியுதவி யானைப் பசிக்கு சோளக்கதிர் போல உள்ளது. கோரப்படும் நிதி முழுவதும் தரப்பட்டாலும் பொருளாதார பேரிழப்புகளையும், மனிதப் பேரிழப்புகளையும் அதனால் ஈடு செய்யமுடியாது. 2050இல் இதன் மதிப்பு சில நாடுகளின் ஒட்டுமொத்த உள்நாட்டு வளர்ச்சியை விட (GDP) ஐந்து மடங்காக உயரும் என்று கிறிஸ்டியன் உதவி (Christian Aid) என்ற அமைப்பு கூறுகிறது. பணக்கார நாடுகள் இழப்பீடு என்ற முறையில் ஏழை நாடுகளுக்கு உறுதியாக நிதியுதவி அளிக்க மறுத்துவருகின்றன.
எட்டிப் பிடிக்க முடியாமல் போன இலட்சியங்கள்
மில்லியன்கணக்கான மக்கள் காலநிலை மாற்றம் ஏற்படுத்தும் பேரிடர்களால் அவதிப்பட்டுக் கொண்டிருக்கும்போது சீர்கேடுகளைக் குறைக்க முன்வந்து அவசரநிலை மனதுடன் பேச்சுவார்த்தைகளில் பங்கு பெற போதுமான அளவு உலக நாடுகள் பலவற்றின் பிரதிநிதிகள் கூட கிளாஸ்கோவிற்கு வரவில்லை என்று ஐ.நா. மூத்த தலைவர்கள் மற்றும் இராஜதந்திரிகள் குழுவின் தலைவர் மற்றும் ஐநா மனித உரிமைகள் அமைப்பின் முன்னாள் தலைவர் மேரி ராபின்சன் குறிப்பிட்டுள்ளார். 2023 மாநாட்டிலேனும் ஆட்சியாளர்கள் துணிச்சலான முடிவுகளை எடுக்கவேண்டும் என்று வளரும், வளர்ந்த நாடுகளின் கூட்டமைப்பைச் சேர்ந்த மார்ஷல் தீவின் பிரதிநிதி டீனா ஸ்டீஜ்  கூறியுள்ளார். அழிவின் விளிம்பில் இருக்கும் நாடுகளின் பாதுகாப்பு பணக்கார நாடுகளின் சுயநலத்தினால் தியாகம் செய்யப்பட்டுவிட்டது என்று “ஆப்பிரிக்காவின் ஆற்றல் மாற்றம்” (thinktank Power Shift Africa) என்ற நைரோபியைத் தலைமையகமாகக் கொண்ட சூழல் இயக்கத்தின் இயக்குநர் முகமது அடோ  குற்றம் சாட்டினார். பணக்கார நாட்டில் நடத்தப்பட்ட இம்மாநாடு பணக்கார உலகிற்கே சாதகமாக நடத்தப்பட்டுள்லது என்பது பல சூழல் போராளிகளின் கருத்து.
நாங்கள் தோற்றுப்போனோம்
நிதியுதவி கோரிக்கை குறித்த உடன்படிக்கைகள் விஷயத்தில் ஏழை நாடுகள் தாங்கள் தோற்றுப்போய்விட்டதாக கருதுகின்றன. கடைசி நிமிடத்தில் வெளியிடப்படவிருந்த அறிக்கையில் இதனை சேர்க்க அந்நாடுகள் மேற்கொண்ட முயற்சிகள் தோல்வியடைந்தன. “நாங்கள் மிக மோசமாக ஏமாற்றமடைந்துள்ளோம்” என்று 37 சிறிய தீவு நாடுகள் அமைப்பின் முன்னணிப் பேச்சாளர் ஆண்டிகுவா & பார்பாடு (Antigua & Barbadu)  தீவின் பிரதிநிதி லியா நிக்கல்சன் கூறினார்.
வெறும் கைகளுடன் திரும்பினாலும்
“மாநாட்டின் முடிவில் நாங்கள் வெறும் கைகளுடன் திரும்பினாலும் மனதளவில் வலுப்பெற்றுள்ளோம். தொடர்ந்தும் எங்கள் கோரிக்கைகள் நிறைவேற முயற்சிப்போம்” என்று முகமது அடோ குறிப்பிட்டார். பாரிஸ் உடன்படிக்கையில் செயல்வடிவம் பெறாமல் இருந்த கார்பன் வணிகம் பற்றிய நடைமுறை தொழில்நுட்பச் சிக்கல்கள் இம்மாநாட்டில் தீர்க்கப்பட்டன. இதன் மூலம் கார்பன் வணிகம் தொடர்பான விவரங்களின் நம்பகத்தன்மை அதிகரிக்க வழி ஏற்பட்டுள்ளது.
நிலக்கரி சுரங்கங்கள்
1.5 செல்சியசிற்குள் புவி வெப்ப உயர்வைக் கட்டுப்படுத்த 2030ஆம் ஆண்டுடன் உலகில் இப்போது செயல்பட்டு வரும் நிலக்கரி உதவியால் இயக்கப்படும் உலகில் மொத்தமுள்ள 8,500 ஆற்றல் நிலையங்களில் 40% மூடப்படவேண்டும், புதியவை எவையும் தொடங்கப்படக்கூடாது என்று சர்வதேச ஆற்றல் முகமை (IAEA) வெளியிட்ட ஆய்வறிக்கை எச்சரித்துள்ளது. ஆனால், இது பற்றிய முடிவிற்கு இந்தியா, தென்னாப்பிரிக்கா ஆகியவை கடும் எதிர்ப்பு தெரிவித்ததுடன் தீர்மானத்தின் அம்சங்களை நீர்த்துப்போகச்செய்தன.
இந்த விஷயத்தில் முன்னேற்றம் அடைந்த நாடுகள் வளரும் நாடுகளுக்கு முன்மாதிரியாக இருக்கவேண்டும். இதனை அந்நாடுகள் செய்யாவிட்டால் பூமியின் அழிவிற்கு அவர்களே பொறுப்பேற்கவேண்டும் என்று ஆற்றல் முகமையின் செயல் இயக்குனர் பேட்டி பிரால் கூறியுள்ளார்.
காத்திருக்கும் உலகம்
இனி உலகம் 2023 எகிப்து காலநிலை உச்சிமாநாட்டிற்காகக் காத்திருக்கிறது. அதிலேனும் ஏழை நாடுகளின் கனவுகள் நனவாகட்டும்.
- சிதம்பரம் இரவிச்சந்திரன்







 
