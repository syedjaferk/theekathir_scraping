
மதச் சின்னங்கள் பாதுகாப்புச்  சட்டத்தை மீறி தொல்லியல் ஆய்வா?  வாரணாசி மசூதி விவகாரத்தில் வக்புவாரியம் எதிர்ப்பு....  


நமது நிருபர்
ஜூலை 3, 2021
7/3/2021 12:00:00 AM



புதுதில்லி:
உத்தரப் பிரதேச மாநிலத்தில் இந்துக்களின் புனிதத் தலமாகக் கருதப்படும் காசி எனும் வாரணாசியில் காசி விஸ்வநாதர் கோயில் உள்ளது. இதனையொட்டி கியான்வாபி மசூதி அமைந்துள்ளது. 
இதனைக் காரணமாகக் காட்டி, முகலாய மன்னர்அவுரங்கசீப், காசி விஸ்வநாதர் கோயிலை இடித்துத்தான், கியான்வாபி மசூதியை கட்டினார் என்றும், எனவே, தற்போதுள்ள மசூதியை இடித்தாக வேண்டும் என்றும் சங்-பரிவாரங்கள் நீண்டகாலமாக கூறி வருகின்றன.இதுதொடர்பான வழக்கை விசாரித்த, வாரணாசி மாவட்ட விரைவு நீதிமன்ற நீதிபதி அசுதோஷ் திவாரியும், “கியான்வாபி மசூதியானது, வேறு எந்த மதத்தினரின் புனித சின்னங்களை மாற்றி அமைத்தோ, அதன் இடிபாடுகள் உதவியினாலோ அல்லது அதை இடித்தோ அதன் மீது கட்டப்பட்டுள்ளதா?” என்பதை ஆய்வு செய்யுமாறு தொல்லியல் துறைக்கு (ஏஎஸ்ஐ) கடந்த ஏப்ரல் 9 அன்று உத்தரவு பிறப்பித்தார். 
இந்த உத்தரவு சர்ச்சைகளை ஏற்படுத்திய நிலையில், ‘நீதிபதி அசுதோஷ் திவாரி பிறப்பித்த உத்தரவு ஒன்றிய அரசால் 1991-இல் பிறப்பிக்கப்பட்ட மதச் சின்னங்களை பாதுகாக்கும் சிறப்பு சட்டத்தை மீறுவதாகும்” என்று உ.பி. சன்னி முஸ்லிம் மத்திய வக்பு வாரியம் தற்போது எதிர்ப்பு தெரிவித்துள்ளது.“மதச் சின்னங்கள் பாதுகாப்பு சிறப்புச் சட்டம், அயோத்தி வழக்கை விசாரித்த ஐந்து நீதிபதிகள் கொண்ட அமர்வாலும் ஏற்றுக் கொள்ளப்பட்டுள்ள நிலையில், கியான்வாபி மசூதி மீது எந்த உத்தரவையும் பிறப்பிக்க வாரணாசி நீதிமன்றத்திற்கு அதிகாரம் கிடையாது’’ என்று வாரணாசி மாவட்ட சிவில் நீதிமன்றத்தில் மேல்முறையீட்டு மனுவையும் வாரியம் தாக்கல் செய்துள்ளது.மேலும், காசி விஸ்வநாதர் கோயில் இடிக்கப்படாமலேயே, முகலாய மன்னர் அக்பரால் கட்டப்பட்டதுதான் கியான்வாபி மசூதி என்றும் வக்பு வாரியம் விளக்கம் அளித்துள்ளது.
