
தமிழகத்திற்கான 30.6 டிஎம்சி தண்ணீரை திறந்துவிடவேண்டும்..... கர்நாடகா அரசுக்கு  காவிரி நதிநீர் மேலாண்மை ஆணையம் உத்தரவு..... 


நமது நிருபர்
செப்டம்பர் 1, 2021
9/1/2021 12:00:00 AM



புதுதில்லி:
தமிழ்நாட்டிற்கு வழங்க வேண்டிய 30.6 டிஎம்சி   தண்ணீரை திறந்துவிட வேண்டும் என்று கர்நாடக அரசுக்கு  காவிரி நதிநீர் மேலாண்மை ஆணையம் உத்தரவிட்டுள்ளது.
காவிரி நதிநீர் மேலாண்மை ஆணையத்தின் 13-வது கூட்டம் மத்திய ஆணைய தலைவர் எஸ்.கே.ஹல்தர் தலைமையில் ஆகஸ்ட் 31 அன்று தில்லியில் நடைபெற்றது. இதில் தமிழக அரசின் சார்பில் பொதுப் பணித்துறை செயலாளர் சந்தீப் சக்சேனா, காவிரி தொழில்நுட்பக் குழு தலைவர் சுப்பிரமணியன் மற்றும்   கர்நாடகா, கேரளா, புதுச்சேரி மாநில அரசுகளின் நிர்வாகிகளும் கலந்து கொண்டனர். இந்த கூட்டத்தில் மேகதாதுவில் அணை கட்டுவது குறித்து விவாதிக்கக் கூடாது என தமிழகம் மற்றும் புதுச்சேரி மாநில அதிகாரிகள் வலியுறுத்தினர்.
மேகதாதுவில் அணை கட்டுவதற்கான விரிவான திட்ட அறிக்கையை எதிர்த்து தமிழக அரசு தொடர்ந்து வழக்கு உச்சநீதிமன்றத்தில் நிலுவையில் உள்ளதை  சுட்டிக் காட்டி மேகதாது அணை குறித்து விவாதிக்க தமிழகஅரசு அதிகாரிகள் எதிர்ப்பு தெரி வித்தனர். இதையடுத்து ஆணையக் கூட்டத்தில் மேகதாது விவகாரம் குறித்து விவாதிக்கப்பட மாட்டாது என்று அதிகாரிகள் உறுதியளித்தனர். இதைத் தொடர்ந்து நிலுவையில் உள்ள நீரை வழங்குவது உள்ளிட்ட நீர் பங்கீட்டு விவகாரங்கள் குறித்து அதிகாரிகள் விவாதத்தினர். கூட்டத்தின் முடிவில்,  ஜூன், ஜூலை, ஆகஸ்ட் மாதங்களுக்கான தமிழ்நாட்டிற்கான 30.6 டிஎம்சி தண்ணீரை காவிரியில் திறந்துவிட வேண்டும் என்று கர்நாடக அரசுக்கு காவிரி மேலாண்மை ஆணையம் உத்தரவிட்டுள்ளது.  செப்டம்பர் மாதத்திற்கு வழங்க வேண்டிய நீரை காவிரியில் உடனே திறந்துவிட வேண்டும் என்றும் உத்தரவிட்டுள்ளது.
