
குஜராத் மக்கள் பாஜகவுக்கு  மாற்றைத் தேடுகிறார்கள்... தில்லி முதல்வர் கெஜ்ரிவால் பேச்சு


நமது நிருபர்
பிப்ரவரி 28, 2021
2/28/2021 12:00:00 AM



புதுதில்லி;
அண்மையில் நடைபெற்ற குஜராத் மாநகராட்சி தேர்தலில் பாஜக மிக எளிதாக வெற்றிபெற்றுள்ளது. வழக்கமாக கடும் போட்டியைக் கொடுக்கும் காங்கிரஸ் இம்முறை சத்தமே இல்லாமல் சரணடைந்தது. 
ஆனால், அதற்குப்  பதிலாக அகமதாபாத்தில் அசாதுதீன் ஓவைசியின் மஜ்லிஸ் கட்சியும், சூரத்தில் கெஜ்ரிவால் தலைமையிலான ஆம் ஆத்மியும் குறிப்பிடத்தக்க வெற்றியைப் பதிவு செய்தன. சூரத்தில் காங்கிரஸ் ஒரு இடத்தில்கூட வெற்றிபெறாத
நிலையில், ஆம் ஆத்மி கட்சி இங்கு 27 வார்டுகளை கைப்பற்றி எதிர்க்கட்சியானது. இது தில்லி முதல்வர் கெஜ்ரிவாலுக்கு மிகுந்த மகிழ்ச்சியை ஏற்படுத்திய நிலையில், இந்த வெற்றி குறித்து தனது கட்சியினர் மத்தியில் அவர் உரையாற்றியுள்ளார். அதில், “குஜராத் மாநகராட்சி தேர்தல் முடிவுகள் வந்த பிறகு கடந்த சில தினங்களாகவே பாஜக மற்றும் காங்கிரஸ் தலைவர்களின் பேச்சுகளை கவனித்து வருகிறேன். அவர்களுக்கு பயம் வந்து விட்டது. அவர்கள் நடுக்கத்தில் உள்ளனர்” என்று கூறியுள்ளார்.
மேலும், இது ஒரு தொடக்கம் தான். 25 ஆண்டுகள் ஆட்சி நடத்தி வரும் பாஜக மீது மக்களுக்கு நம்பிக்கையில்லை என்பதையே நமது வெற்றி உறுதி செய்துள்ளது” என்று குறிப்பிட்டுள்ளார்.
