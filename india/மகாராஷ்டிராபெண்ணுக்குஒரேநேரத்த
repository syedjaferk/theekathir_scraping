
மகாராஷ்டிரா பெண்ணுக்கு ஒரே நேரத்தில் 3 தடுப்பூசி


நமது நிருபர்
ஜூன் 29, 2021
6/29/2021 5:05:27 PM



மகாராஷ்டிராவில் பெண் ஒருவருக்கு ஒரே நேரத்தில் 3 தடுப்பூசி செலுத்தப்பட்டுள்ள சம்பவம் அப்பகுதியில் பெரும் பரபரப்பை ஏற்படுத்தி உள்ளது. 
மகாராஷ்டிர மாநிலம் தானே மாநகராட்சி ஊழியர் ஒருவரின் மனைவி ஆனந்த் நகரில் உள்ள தடுப்பூசி மையத்தில் தடுப்பூசி செய்யச் சென்றார். அங்கு அவருக்கு அடுத்தடுத்து 3 தடுப்பூசி செய்யப்பட்டுள்ளது. இதையடுத்து அவர் இதுகுறித்து தனது கணவரிடம் தெரிவித்தார். அவரது கணவர் அதிகாரிகளிடம் தெரிவித்தார். அந்த பெண் தனது கணவர் மாநகராட்சியில் பணி புரிந்து வருவதால் புகார் எதுவும் அளிக்க முன் வரவில்லை. இந்நிலையில் பாதிக்கப்பட்ட பெண்ணின் உடல்நிலை தொடர்ந்து கண்காணிக்கப்பட்டு வருகிறது. 
இது குறித்து மாநகராட்சி  மருத்துவ சுகாதார அதிகாரி டாக்டர் குஷ்பூ தவ்ரே கூறியதாவது :-மருத்துவர்கள்  குழு பாதிக்கப்பட்டவரின் வீட்டிற்குச் சென்று அவரை கண்காணித்து வருகிறது. அவர் நல்ல உடல்நிலையுடன் இருக்கிறார். இது குறித்து விசாரணை நடத்த  ஒரு குழுவை அமைத்துள்ளோம் என கூறினார்.
மேலும் தானே மேயர் நரேஷ் மஸ்கே கூறியதாவது:-இந்த சம்பவம் குறித்து மாநகராட்சி அதிகாரிகள் இப்போது விசாரணை  நடத்தி வருகின்றனர். குற்றவாளிகள் எனக் கண்டறியப்பட்டவர்கள் மீது கடுமையான நடவடிக்கை எடுக்கப்படும் என்று கூறினார்.
