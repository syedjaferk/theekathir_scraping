
மந்த நிலையில் பிரிட்டன் பொருளாதாரம்


நமது நிருபர்
ஆகஸ்ட் 10, 2022
8/10/2022 11:31:18 PM



லண்டன், ஆக. 10 - பணவீக்கம் கடுமையான அதிகரித்து வருவதால் மந்த நிலைக்கு பிரிட்டன் பொருளாதாரம் தள்ளப்பட்டுள்ளது. 1990களில் இருந்ததைப் போன்று, 2008 ஆம் ஆண்டில் ஏராளமான நிதி நிறுவனங்கள் திவாலான சூழலைப் போன்று, பிரிட்டன் பொருளாதாரம் ஒரு மோசமான நிலையில் தற்போது இருக்கிறது. கிட்டத்தட்ட மந்த நிலையை எட்டியிருக்கிறார்கள். வட்டி விகிதங்களை அதிகரிப்பதன் மூலமாக விண்ணை  நோக்கிச் சென்று கொண்டிருக்கும் விலைவாசியைக் கட்டுக்குள் கொண்டு வரத் தாங்கள் முயற்சிப்பதாக பேங்க் ஆப் இங்கிலாந்து தெரிவித்துள்ளது. பேங்க் ஆப் இங்கிலாந்தின் கணிப்புப்படி, தற்போது தொடங்கியுள்ள இந்த பொருளாதார மந்த நிலை அடுத்த ஆண்டு வரையிலும் தொடரும்.
வாழ்க்கைத் தரத்தில் பெரும் சரிவைக் காணப் போகிறார்கள். மேலும் வீட்டு  பயன்பாட்டுக்கான எரிபொருள் கட்டணங்கள் எகிற வுள்ளன. பணவீக்கத்தைக் கட்டுப்படுத்துவதில் பிரிட்டன் மிகவும் பின்தங்கியே இருக்கிறது. இந்த நிலைக்கு உக்ரைன் நெருக்கடிதான் காரணம் என்று சொல்லி பிரிட்டன் தப்பித்துக் கொள்ள முடியாது என்று பல பொருளாதார வல்லுநர்கள் கருத்து தெரிவித்துள்ளனர். அடுத்த ஆண்டில் மின்சாரம், எரிபொருள் மற்றும் உணவுப் பொருட்கள் ஆகியவற்றிற்கான கட்டணங்கள் பெரும் அளவில் அதிகரிக்கப் போகின்றன. வரும் குளிர்காலத்தில் பெரும் துயரமான நிலை உருவாகும் என்று தொண்டு நிறுவனங்கள் எச்சரிக்கின்றன. புதிய பிரதமர் வரும் நேரத்தில் நெருக்கடி பெரிய அளவிலானதாக மாறியிருக்கிறது. பிரதமராக யார் பொறுப்பேற்றாலும் கடுமையான சவாலை எதிர்கொள்ள நேரிடும்.
