
                    ‘மன்னிப்பின்’ ராஜதந்திரம்


நமது நிருபர்
அக்டோபர் 17, 2021
10/17/2021 9:13:10 PM



“இந்தியச் சுதந்திரப் போராட்டத்தில் நேதாஜி சுபாஷ் சந்திரபோஸின் பங்கு மிகப்  பெரியது. ஆனால் அவருக்கு உரிய அங்கீகாரம் கொடுக்கப்படவில்லை. அவருக்கு அநீதி இழைக்கப்பட்டிருக்கிறது’’ என்று ஒன்றிய உள்துறை அமைச்சர் அமித்ஷா மிகவும் வருத்தப் பட்டிருக்கிறார். இதை அவர் தெரிவித்த இடம்தான் முக்கியம். அந்தமானில் மூன்று  நாள் சுற்றுப்பயணம் செய்த அவர் இந்தியச் சுதந்திரப்போராட்டத்தின் போது முக்கியமான தலைவர்கள் கைது செய்யப்பட்டு சிறைவைக்கப் பட்ட செல்லுலார் சிறைச்சாலையைப் பார்வை யிட்டார்.  சாவர்க்கர் இருந்த அறையில் அவரது உருவப்படத்திற்கு அஞ்சல் செலுத்திய பின்னர் அவர் இவ்வாறு அங்கலாய்த்துள்ளார்.
நேதாஜிக்கு ஒன்றிய அரசு உரிய மரியாதை  தரவில்லை என்று கூறிக்கொண்டே சாவர்க்கர்  பற்றிப் பேசியிருக்கிறார் அமித்ஷா. யார் இந்த சாவர்க்கர். அந்தமான் சிறையில் இருந்தபோது தாங்கமுடியாமல் பிரிடிஷ்காரர்களிடம் மன்னிப்பு  கடிதம் எழுதி தந்தவர்தான் அவர். டில்லியில் நிகழ்ச்சி ஒன்றில் பேசிய பாஜக மூத்த தலை வரும் ஒன்றிய அமைச்சருமான ராஜ்நாத்சிங், “காந்தி சொல்லித்தான் சாவர்க்கர் கருணை மனு” அளித்தார்  என்று ஒரு போடுபோட்டார். அதே நாளில் சென்னையில் நடந்த  நிகழ்ச்சியில் பேசிய பாஜக மாநிலத் தலைவர் அண்ணாமலை “அந்தமான் சிறையிலிருந்தபோது சவார்க்கர் மன்னிப்பு கேட்டது உண்மைதான், ஆனால் அது அரசியல் ரீதியானது,  ராஜதந்திரம்’’ என்கிறார். அதாவது சுதந்திரப்போராட்டத்தைக் காட்டிக்கொடுத்தவர் செய்த காரியம் ராஜதந்திரமாம்.
 சாவர்க்கர் அந்தமான் சிறைக்குச் சென்ற ஒரு மாதத்திலேயே பிரிட்டிஷ் அரசுக்கு மன்னிப்பு  கடிதம் எழுதியிருக்கிறார்.  9 ஆண்டுகளில் 6  மன்னிப்பு கடிதம் எழுதியதாக வரலாறு சொல் கிறது. தன்னை விடுவிப்பதற்காக இந்தியாவில் ஆட்சியிலிருந்த பிரிட்டிஷ் அரசுக்கு எந்த உதவியும் தான் செய்யத் தயாராக இருப்பதாக அந்த கடிதத்தில் குறிப்பிட்டுப் புலம்பியுள்ளார். இன்றும் இது ஆவணமாக உள்ளது.  ஆனால் இந்த வரலாறு பொய் என்றும் இதுதொடர்பாக எந்த குறிப்புகளும் இல்லை என்றும் பாஜகவினர் பொய்சொல்லி வருகிறார்கள். ஆனால் தற்போது அவர்களது தலைவர்களது வாயிலேயே உண்மை  வெளிவந்துகொண்டிருக்கிறது. 
காந்தியடிகள் சுதந்திரப்போராட்டத்தின் போது ஆங்கிலேயர்களுக்கு எதிராகப் போராடி பலமுறை சிறை சென்ற போதிலும் ஒரு முறை கூட மன்னிப்பு கடிதம் எழுதிக்கொடுக்கவில்லை. ஏனைய சுதந்திரப்போராட்ட வீரர்களும் பிரிட்டிஷ் ஏகாதிபத்தியத்தின் கடுமையான சித்தரவதைக்கு ஆளாக்கப்பட்டனர். வ.உ.சிதம்பரனார் கோவை மத்திய சிறைச்சாலையில் அடைக்கப்பட்டு செக்கிழுத்தார். அப்போதும் அவர் மன்னிப்பு கேட்க வில்லை. ஆங்கிலேய அரசுக்கு அடையாளப்பூர்வ எதிர்ப்பு தெரிவிக்கவேண்டும் என்பதற்காக நாடாளுமன்றத்திற்குள் வெடிகுண்டு  பகத்சிங், சுகதேவ், ராஜகுரு. அவர்களுக்கு மரண தண்ட னை விதிக்கப்பட்டபோதிலும் தங்களது செய லுக்கு மன்னிப்பு கோரவில்லை. நாட்டின் சுதந்திரத் திற்காக உயிரைவிடவும் தயார் என்று தூக்குக் கயிற்றை முத்தமிட்டனர். அப்படிப்பட்டவர்களின் தியாகத்தால் உருவான சுதந்திரப்போராட்ட வரலாற்றில் சில கறுப்பு அத்தியாயங்களும் உள்ளன. அதில் ஒன்றுதான் சாவர்க்கர் குறித்த பகுதி.
