
தேசியக்கொடியை தலைகீழாக ஏற்றிய பா.ஜ.க தலைவர் 


நமது நிருபர்
ஆகஸ்ட் 16, 2021
8/16/2021 1:34:17 PM



கேரளாவில் தேசியக் கொடியை தலைகீழாக ஏற்றிய பா.ஜ.க மாநிலத் தலைவர் சுரேந்திரன் மீது தேசியக் கொடியை அவமதித்தாக வழக்குப்பதிவு செய்யப்பட்டுள்ளது.
நாட்டின் 75-வது சுதந்திர தின விழா நேற்று நாடு முழுவதும் சிறப்பாகக் கொண்டாடப்பட்டது.  இந்நிலையில், கேரள மாநில தலைநகர் திருவனந்தபுரத்தில் உள்ள பா.ஜ.க மாநிலத் தலைமை அலுவலகத்தில் நடைபெற்ற சுதந்திர தின விழா கொடியேற்ற நிகழ்ச்சியின்போது, அம்மாநில பா.ஜ.க தலைவர் கே. சுரேந்திரன் தேசியக் கொடியை தலைகீழாக ஏற்றினார். தேசியக் கொடியின் பச்சை நிறம் மேல்பகுதியில் வரும்படியும், காவி நிறம் கீழ் பகுதியில் இருக்கும்படியும் தவறாகத் தேசியக் கொடியை ஏற்றினார். அதனைத் தொடர்ந்து விழித்துக் கொண்ட பா.ஜ.க நிர்வாகிகள், கொடியை மீண்டும் கீழே இறக்கி பின்னர் சரியாக ஏற்றினர்.  
இச்சம்பவம், கேரள மாநில பா.ஜ.கவின் சமூக ஊடக பக்கத்தில் பதிவான நிலையில், உடனடியாக அந்த வீடியோ அகற்றப்பட்டுச் சரியாகத் தேசியக்கொடி ஏற்றும் வீடியோ காட்சி பதிவேற்றப்பட்டது. பாஜக தலைவரின் இந்த செயலை நெட்டிசன்கள் வறுத்தெடுத்து வருகின்றனர்.   
இச்சம்பவம் தொடர்பாகப் பாளையம் பகுதியைச் சேர்ந்த பிரதீப் குமார், வியாபாரிகள் சங்கத் தலைவர் பாப்பச்சன் ஆகியோர் மியூசியம் காவல் நிலையத்தில் அளித்த புகாரின்பேரில் பா.ஜ.க தலைவர் சுரேந்திரன் மீது, தேசியக் கொடியை அவமதிப்பு வழக்குப் பதிவு செய்யப்பட்டது.
