
இந்தியாவின் கடன்சுமை ரூ.197 லட்சம் கோடி....  ஜிடிபி மதிப்பில் 60.5 சதவிகிதம்...  கவலை வேண்டாம் என்கிறார் நிர்மலா சீதாராமன்... 


நமது நிருபர்
ஆகஸ்ட் 11, 2021
8/11/2021 12:00:00 AM



புதுதில்லி:
இந்தியாவின் மொத்தக் கடன் சுமை ரூ. 197 லட்சம் கோடி என்று ஒன்றிய அரசின் நிதித்துறை இணையமைச்சர் நிர்மலா சீதாராமன் தெரிவித்துள்ளார்.
நாட்டின் மொத்த உள்நாட்டு உற்பத்தி மதிப்பில், இந்த கடன்சுமையானது 60 சதவிகிதம் என்று கூறியிருக் கும் அவர், எனினும் அதுகுறித்து கவலைப்பட வேண்டாம் என்றும் கூறிக் கொண்டுள்ளார்.நாடாளுமன்ற மக்களவையில் இதுதொடர்பாக எழுப்பப்பட்ட கேள்விக்கு நிதியமைச்சர் நிர்மலா சீதாராமன் பதிலளித்துள்ளார். அப்போது, நாட்டின் கடன் சுமை 197 லட்சத்து 45 ஆயிரத்து 670 கோடி ரூபாய் என்றும், இது 2020-21 நிதியாண்டிற்கான இடைக்கால புள்ளிவிவரம்தான் என்றும்கூறியிருக்கும் நிர்மலா சீதாராமன், இந்தக் கடன் மதிப்புமொத்த உள்நாட்டு உற்பத்தி (ஜிடிபி) மதிப்பில் 60.5 சதவிகிதம் என்று புள்ளிவிவரம் வெளியிட்டுள்ளார். ஒன்றிய அரசுபல்வேறு கடன் ஒருங்கிணைப்பு நடவடிக்கைகளை எடுத்துள்ளதால், இந்த விஷயத்தில் கவலைப்பட வேண்டியது இல்லை என்றும் சமாளித்துள்ளார்.
“கடன் சுமையை சமாளிக்க, 2021-22 நிதியாண்டில், நிதிப்பற்றாக்குறையை 6.8 சதவிகிதத்திலிருந்து 2025-26 நிதியாண்டிற்குள் 4.5 சதவிகிதத்துக்குக் கீழே குறைப்பதற்கான நடவடிக்கைகளை அரசு எடுத்துள்ளது. குறிப்பாக, வரிவசூலை அதிகரிப்பது மற்றும் பொதுத்துறை நிறுவனங்களின் சொத்துக்கள், அரசுக்குச் சொந்தமான நிலங்களை விற்பனை செய்வது ஆகியவற்றின் மூலமாக கடன்களை குறைக்கும் முயற்சி நடைபெற்று வருகிறது என்று அவர் கூறியுள்ளார்.தங்க முதலீட்டு பத்திரங்கள் மூலம் திரட்டப்பட்ட தொகைகுறித்த கேள்விக்கு பதிலளித்திருக்கும் நிர்மலா சீதாராமன், 2015-ஆம் ஆண்டு நவம்பர் மாதம் இத்திட்டம் தொடங்கப்பட்டது முதல் தற்போது வரை ரூ. 31 ஆயிரத்து 290 கோடியை அரசு திரட்டியுள்ளதாகவும் தெரிவித்துள்ளார்.
