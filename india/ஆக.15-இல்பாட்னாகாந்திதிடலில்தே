
ஆக.15-இல் பாட்னா காந்தி திடலில்  தேஜஸ்விதான் கொடியேற்றுவார்....  ஆர்ஜேடி எம்எல்ஏ பாய் வீரேந்திரா பேச்சு.... 


நமது நிருபர்
ஜூலை 30, 2021
7/30/2021 12:00:00 AM



பாட்னா:
“ஆகஸ்ட் 15 அன்று பீகாரில் ராஷ்ட்ரிய ஜனதாதளம் தலைவர் தேஜஸ்வி-தான் தேசியக் கொடி ஏற்றுவார்” என்றுஅக்கட்சியின் மூத்த தலைவரும், எம்எல்ஏவுமான பாய் வீரேந்திரா கூறியுள்ளார்.
“ஆகஸ்ட் 15 அன்று தேஜஸ்வி யாதவ்தான் தேசியக் கொடியை ஏற்றுவார். தற்போது நான் கூறியது கிட்டத்தட்ட உறுதியாகிவிட்டது. பாட்னா காந்திதிடலில் தேஜஸ்வி யாதவ் முதல்வராக தேசியக் கொடி ஏற்றுவார். இது உண்மையாகப் போகிறது. ஊடகங்கள் அதற்காக காத்திருக்க வேண்டும்” என்று பாய் வீரேந்திரா குறிப்பிட்டுள்ளார். “ஐக்கிய ஜனதா தளம் பின்வாசல் வழியாகவே ஆட்சிக்கு வந்துள்ளது” என்றும் அவர் சாடியுள்ளார். விகாஷீல் இன்சான் மற்றும் ஹிந் துஸ்தான் அவாம் மோர்ச்சா ஆகிய கட்சிகளைச் சேர்ந்த 8 எம்எல்ஏ-க்களின் ஆதரவுடன்தான் பீகாரில் நிதிஷ் குமார் தலைமையிலான தேசிய ஜனநாயகக் கூட்டணிஅரசு ஆட்சியில் உள்ளது. இந்நிலையில்,சமீபமாக இந்தக் கூட்டணிக்குள் முட்டல்மோதல்கள் எழுந்துள்ளன. விகாஷீல்இன்சான் கட்சித் தலைவர் இரண்டு நாட்களுக்கு முன்பு தேசிய ஜனநாயகக் கூட்டணியின் கூட்டத்தில் பங்கேற்காமல் தனது அதிருப்தியை வெளிப்படுத்தினார். இந்நிலையிலேயே, ராஷ்ட்ரிய ஜனதாதளம் எம்எல்ஏ பாய் வீரேந்திரா ஆட்சிமாற்றம் ஏற்படும் என்று கூறி பரபரப்பைஏற்படுத்தியுள்ளார்.
