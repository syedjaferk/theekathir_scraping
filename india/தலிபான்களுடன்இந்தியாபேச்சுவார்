
தலிபான்களுடன் இந்தியா பேச்சுவார்த்தை....   அமெரிக்காவுக்கு  வாலாகவா? அண்டை நாடுகளின் உறவாகவா?  


நமது நிருபர்
செப்டம்பர் 2, 2021
9/2/2021 12:00:00 AM



ஐ.நா. சபை/தோஹா/ புதுதில்லி:
ஆப்கானிஸ்தானிலிருந்து அமெரிக்கப் படைகள் ஆகஸ்ட் 31 செவ்வாய்க்கிழமையுடன் முழுமையாக வாபஸ் பெற்றுள்ள நிலையில், அந்நாடு முழுவதும் தலிபான்களின் கைகளுக்கு வந்துள்ளது. இந்நிலையில் ஐக்கிய நாடுகள் சபை கவுன்சிலில், பயங்கரவாதக் குழுக்களை ஊக்குவிக்காமல் தடுத்து நிறுத்துவோம் என்று தலிபான்கள் அளித்துள்ள வாக்குறுதியை நிறைவேற்ற வேண்டும் என வலியுறுத்தி தீர்மானம் நிறைவேற்றப்பட்டுள்ளது.இத்தீர்மானத்திற்கு இந்தியா உள்ளிட்ட நாடுகள் ஆதரவு அளித்தன.எனினும் பாதுகாப்புக் கவுன்சிலில்நிரந்தரமான ஐந்து உறுப்பினர்களில் ரஷ்யா, சீனா நாடுகள், இதுதொடர்பான கூட்டத்தில் பங்கேற்காமல் புறக்கணித்தன. இத்தீர்மானம் அமெரிக்கா, பிரிட்டன் ஆகிய சக்திகளின் விருப்பங்களை பூர்த்தி செய்வதாக உள்ளன என்றும், ஆப்கானிஸ்தானை ஒட்டியுள்ள ரஷ்யா, சீனா எல்லைகளில் இயங்கிவரும் பயங்கரவாதக் குழுக்களையும் கட்டுப்படுத்த வேண்டும் எனஅந்தக் குழுக்களின் பெயர்களை தீர்மானத்தில் குறிப்பிட மறுத்துவிட்டார்கள் என்றும் ரஷ்யாவும், சீனாவும் குற்றம்சாட்டியுள்ளன.
இந்தியா ஏற்பு
ஐக்கிய நாடுகள் சபையின் பாதுகாப்புக் கவுன்சிலுக்கு தற்சமயம் இந்தியா தலைமை வகித்து வருகிறது.இந்திய வெளியுறவு அமைச்சர் எஸ்.ஜெய்சங்கர், தேசிய பாதுகாப்பு ஆலோசகர் அஜித் தோவல் ஆகியோரது மேற்பார்வையில் அமெரிக்க வெளியுறவு அமைச்சர் ஆண்டனி பிளிங்கன் உள்ளிட்ட பாதுகாப்பு கவுன்சில் உறுப்பினர்கள் கொண்ட “உயர்நிலை” குழுவுடன் ஆலோசித்து பாதுகாப்புக் கவுன்சில் தீர்மானம் எண் 2593 தயாரிக்கப்பட்டதாகவும் அதில், ஆப்கானிஸ் தானில் பயங்கரவாதக் குழுக்களை தடுத்து நிறுத்துவது; ஆப்கனிலிருந்து வெளியேற விரும்பும் அனைத்து மக்களையும் பாதுகாப்பாக வெளியேற்றுவதற்கு உதவி செய்வது என்று தலிபான்கள் ஏற்கெனவே ஒப்புக்கொண்ட தங்களது உறுதிமொழிகளை நிறைவேற்ற வேண்டும் என குறிப்பிடப்பட்டுள்ளதாகவும் பாதுகாப்புக் கவுன்சில் வட்டாரங்கள் தெரிவிக் கின்றன. 
“எந்தவொரு நாட்டையும் அச்சுறுத்துவதற்கோ அல்லது தாக்குவதற்கோ அல்லது பயங்கரவாதி களுக்கு பயிற்சி அளிப்பதற்கான இடமாக செயல்படுவதற்கோ அல்லது பயங்கரவாத நடவடிக்கைகளை திட்டமிடுவதற்கோ அல்லது பயங்கரவாத தாக்குதல்களுக்கு நிதி உதவி செய்வதற்கோ ஆப்கானிஸ்தான் நாட்டின் எல்லையையோ அதன் பகுதிகளையோ பயன்படுத்த அனுமதிக்கக்கூடாது; மேலும் பாதுகாப்புக் கவுன்சில்தீர்மானம் 1267ல் குறிப்பிடப்பட்டுள்ள தடை செய்யப்பட்ட லஷ்கர் - இ - தொய்பா, ஜெய்ஷ் - இ - முகமது  ஆகிய பயங்கரவாத அமைப்புகள் உள்ளிட்ட தனிநபர் பயங்கரவாதிகளுக்கு ஆப்கனில் எந்தவிதமான புகலிடமும் அளிக்கக்கூடாது” என்று அத்தீர்மானத்தில் குறிப்பிடப்பட்டுள்ளதாக பாதுகாப்புக் கவுன்சில் வட்டாரங்கள் கூறுகின்றன. இத்தீர்மானத்தை நிறைவேற்றுவதில் இந்தியா முக்கிய பங்குஆற்றியதாகவும் இந்திய வெளியுறவு அமைச்சகத்தின் தகவல்கள் மேற்கோள்காட்டி செய்திகள் தெரிவிக் கின்றன.
ரஷ்யா, சீனா புறக்கணிப்பு ஏன்?
ஆனால் இத்தீர்மானத்தை நிறைவேற்றும் கூட்டத்தை பாதுகாப்புக் கவுன்சிலின் நிரந்தர உறுப்பினர்களான ரஷ்யாவும், சீனாவும் புறக்கணித்தன. ஆப்கானிஸ்தான் மண்ணில் அனைத்துபயங்கரவாத அமைப்புகளும் இயங்குவதற்கு தடைவிதிக்கப்பட வேண்டும் என்று அத்தீர்மானத்தில்  குறிப்பிடப்பட வேண்டும் என இரண்டு நாடுகளும் வலியுறுத்தியதாக தெரிகிறது. ஆனால் தீர்மானத்தை உருவாக்கியவர்கள் அதைச் செய்யவில்லை. குறிப்பாக இந்தியாவுக்கு எதிரான பயங்கரவாத அச்சுறுத்தலாக இருக்கும் லஷ்கர் - இ - தொய்பா மற்றும் ஜெய்ஷ் - இ - முகமது ஆகிய அமைப்புகள் ஆப்கானிஸ்தானில் இருந்து செயல்படவோ பயிற்சி எடுக்கவோ அனுமதிக்கக்கூடாது என்று தீர்மானத்தில் குறிப்பிட்டிருப்பதைப் போல, சீனாவிலும் ரஷ்யாவிலும் பதற்றத்தை உருவாக்க முயலும் பயங்கரவாத அமைப்புகளான ஐஎஸ் பயங்கரவாதிகள் மற்றும் உய்கர் கிழக்கு துர்கிஸ்தான் இஸ்லாமிக் இயக்கம் ஆகிய அமைப்புகளை பெயர்குறிப்பிட்டு, அவை ஆப்கானிஸ் தானிலிருந்து செயல்படுவதற்கு அந்நாட்டின் புதிய அரசு அனுமதிக்கக்கூடாது என்று சேர்க்க வேண்டும் எனரஷ்யாவும் சீனாவும்  வலியுறுத்தியதாக தெரிகிறது. இதுபோன்ற பல விஷயங்களை, மேற்கண்ட தீர்மானத்தில் பொருத்தமான முறையில் சேர்ப்பது தொடர்பாக இரு நாட்டின் தூதர்களும் எழுப்பியதாகவும், ஆனால் இத்தீர்மானத்தை உருவாக்கிய அமெரிக்கா, பிரிட்டன், பிரான்ஸ் ஆகியவை பரபரப்பான முறையில் உறுப்புநாடுகளுடன் எவ்வித முன் ஆலோசனையும் நடத்தாமல் பாதுகாப்புக் கவுன்சில் கூட்டத்தில் நிறைவேற்றுவதற்காக முன்மொழிந்தார்கள் என்றும், இதன் காரணமாகவே வாக்கெடுப்பில்கலந்துகொள்ளாமல் புறக்கணிப்பதாக வும் ரஷ்யா, சீனா தரப்புகள் தெரி வித்துள்ளன.20 ஆண்டு காலமாக ஆப்கானிஸ்தானை சீர்குலைத்துவிட்டு, தற்போது அந்த நாட்டின் நடவடிக்கைகள் மற்றும்அங்கிருந்து எழும் அச்சுறுத்தல்களை சமாளிக்கிற, எதிர்கொள்கிற பொறுப்பை இத்தீர்மானத்தின் வாயிலாக அண்டை நாடுகளின் தலையில்சுமத்துவதற்கு அமெரிக்காவும், பிரிட்டனும், பிரான்சும் முயற்சித்துள் ளன என்றும் ரஷ்யா மற்றும் சீன தரப்பு குற்றம்சாட்டியுள்ளது. எனினும்,பாதுகாப்புக் கவுன்சிலின் நிரந்தர உறுப்பு நாடுகள் என்கிற முறையில், இத்தீர்மானத்தை  தங்களது ரத்து அதிகாரத்தைப் பயன்படுத்தி தடுத்து நிறுத்தியிருக்க முடியும் என்றும், எனினும் அத்தகைய சூழலை உருவாக்க முயலவில்லை என்றும் ரஷ்யா மற்றும் சீன தரப்பு கூறியுள்ளது.
இதுதொடர்பாக ஐநா சபைக்கான ரஷ்ய தூதர் வஸிலி நபேன்சியா கூறுகையில், “20 ஆண்டுகாலம் ஆப்கானிஸ்தான் மக்களுக்கு எந்த நன்மையும் செய்யாமல் முற்றாக தோல்வியடைந்து வெளியேறியுள்ள அமெரிக்கா, அந்நாட்டில் ஆட்சியைக்கைப்பற்றியுள்ள தலிபான் அமைப்புக்கும், அண்டை நாடுகளுக்கும் பிரச்சனையையும் பொறுப்புக்களையும் விட்டுச் சென்றிருக்கிறது. இது நீடித்த விளைவுகளை நிச்சயம் ஏற்படுத்தும். அண்டை நாடுகளாக இருக்கும் நாங்கள் இவற்றையெல்லாம் கையாள வேண்டியிருக்கிறது” என்றுகுறிப்பிட்டார். “எனவே இதுதொடர்பாகஅவசர கதியில் ஒரு தீர்மானத்தை  நிறைவேற்றியது ஏற்கத்தக்கதல்ல; ஆப்கானிஸ்தானின் நிதிச் சொத்துக்களை முடக்குவது பற்றியும் அமெரிக்கா உள்ளிட்ட நாடுகள் பேசி வருகின்றன; இது எதிர்விளைவுகளையே ஏற்படுத்தும்” என்றும் அவர் குறிப்பிட்டார்.ஐக்கிய நாடுகள் சபைக்கான சீனத்தூதர் குயங் சாங் கூறுகையில், பாதுகாப்புக் கவுன்சிலில் முன்மொழியப்பட்ட தீர்மானம் சில சக்திகளால் திட்டமிட்டு வலிந்து திணிக்கப்பட்ட ஒன்றாகும்; என்ற போதிலும் எங்களது ரத்து அதிகாரத்தைப் பயன்படுத்த நாங்கள் விரும்பவில்லை என்றுதெரிவித்தார்.
மோடி அரசின் நிலை என்ன?
ஆப்கானிஸ்தானில் அமெரிக்கப் படைகள் முழுமையாக ஆகஸ்ட் 31 அன்றுடன் வெளியேறியுள்ள நிலையில்,பஸ்தூன் இனத்தவர் அதிகமாக உள்ளபாஞ்ச்சீர் மாகாணம் தவிர, ஒட்டுமொத்தஆப்கானிஸ்தானும் தலிபான்கள் வசம் வந்துள்ளது. காபூல் விமான நிலையம்உள்பட அனைத்து இடங்களிலும் ஆயுதமேந்திய தலிபான்கள் நிறுத்தப்பட்டுள்ளனர். இந்நிலையில் தலிபான்களின் ஆட்சி எந்தவகையில் அமையவுள்ளது. அவர்கள் எப்படிப்பட்ட அறிவிப்புகளை வெளியிட உள்ளனர் என்பது இன்னும் சில நாட்களில் தெளிவாகும் என்று எதிர்பார்க்கப்படுகிறது. நிலைமை தெளிவான பிறகு மீண்டும் ஒரு தீர்மானம் பாதுகாப்புக் கவுன்சிலில் கொண்டுவரப்பட்டு விவாதிக்கப்படும் என்று எதிர்பார்க்கப்படுகிறது. அந்த தீர்மானம் கொண்டுவரப்படும்போது பாதுகாப்புக் கவுன்சிலின் தலைவர் பொறுப்பு இந்தியாவிடமிருந்து அயர்லாந்து தூதருக்கு மாறியிருக்கும்.
எனினும் அதற்கு முன்பே தலிபான்கள் மீதான 1988ஆம் ஆண்டு தடைகள் குழு விதித்த தடைகளை இனி எப்படி கையாள்வது என்பது தொடர்பாக முடிவெடுப்பதற்காக “ஆப்கானிஸ்தானுக்கான ஐநா உதவி ஆணைய”த்தின் கூட்டம் இந்தியாவின் தலைமையில் நடைபெற உள்ளது.  இக்கூட்டத்தில் தலிபான்கள் தொடர்பான பல முக்கியப் பிரச்சனைகள் விவாதத்திற்கு முன் வரும் என்று எதிர்பார்க்கப்படுகிறது. அதில், அமெரிக்கா, பிரிட்டன், பிரான்ஸ் ஆகிய ஏகாதிபத்திய நாடுகள் தங்களது நலன்களை பாதுகாப்பதற்காக சில முயற்சிகளை மேற்கொள்ளக்கூடும். அண்டை நாடுகள் என்ற முறையில் ரஷ்யாவும், சீனாவும், வேறு விதமான அணுகுமுறையை முன்வைக்கக்கூடும். இதில் இந்தியா எப்படிப்பட்ட நிலையை எடுக்கப் போகிறது என்பது  இன்னும் தெளிவாகவில்லை. 
அதேவேளையில், தலிபான்கள் விவகாரத்தில் ஏகாதிபத்திய சக்திகளுடனும், ரஷ்யா மற்றும் சீனா ஆகியதரப்பினருடனும் நெருக்கமான அணுகுமுறையை கடைப்பிடிப்பது என மோடி அரசு ஆலோசித்து வருவதாகத் தெரிகிறது. செப்டம்பர் 16, 17 தேதிகளில்தஜிகிஸ்தான் தலைநகர் துஷான்பேயில் ஷாங்காய் ஒத்துழைப்பு அமைப்பின் உச்சி மாநாடு நடைபெறுகிறது. ரஷ்யா, சீனா, பாகிஸ்தான் மற்றும் மத்திய ஆசிய நாடுகளின் தலைவர்கள்பங்கேற்கும் இந்த மாநாட்டில் இந்தியப் பிரதமர் நரேந்திர மோடியும் பங்கேற்கிறார். அதேவேளையில், அதற்கு நேர் எதிராக செப்டம்பர்  26, 27 தேதிகளில் வாஷிங்டனில் நடைபெற உள்ள அமெரிக்க ஏகாதிபத்திய ராணுவசூழ்ச்சிக் கூட்டணியான ‘குவாட்’ உச்சி மாநாட்டிலும் பிரதமர் நரேந்திர மோடிபங்கேற்க உள்ளார். இதில் அமெரிக்கா,ஆஸ்திரேலியா, ஜப்பான் ஆகிய நாடுகளுடன் இந்தியாவும் உறுப்பினராக இணைந்துள்ளது. இந்த குவாட் கூட்டணியானது, ஆசியப் பிராந்தியத்தில் ரஷ்யாவுக்கும் , சீனாவுக்கும் எதிராக தமது ராணுவ சூழ்ச்சி நடவடிக்கைகளை தீவிரப்படுத்துவதற்காக அமெரிக்க ஏகாதிபத்தியம் உருவாக்கியுள்ள சூழ்ச்சிக் கூட்டணி என்பது கவனிக்கத்தக்கது.
தலிபான் அரசியல் தலைவருடன் சந்திப்பு
இதனிடையே ஆப்கானிஸ்தானில் தலிபான்களே ஆட்சியாளர்கள் என்கிற நிலைமை நிச்சயமாயிருக்கும் சூழலில், அவர்களுடன், நிபந்தனைகளுடன் கூடிய உறவினை உருவாக்கிக் கொள்வதற்கான முயற்சிகளிலும் இந்தியா ஈடுபட்டுள்ளது. இதன் ஒரு பகுதியாக கத்தார் நாட்டிற்கான இந்திய தூதர் தீபக் மிட்டல், கத்தார்தலைநகர் தோகாவில் உள்ள தலிபான்களின் அரசியல் அலுவலகத்தில், தலிபான்களின் அரசியல் அலுவலகத் தலைவர்களில் ஒருவரான ஷேர் முகமதுஅப்பாஸை செவ்வாயன்று நேரில் சந்தித்து பேசினார். கத்தாரில் உள்ள இந்தியத் தூதரக அதிகாரிகளும், ராஜியஅலுவலர்களும் கடந்த சில மாதங்களாகவே தலிபான் பிரதிநிதிகளுடன் அவ்வப்போது பேசி வந்தார்கள் என்ற போதிலும் முதல் முறையாக தலிபான்களின் பிரதிநிதிகளுடன் இந்திய அரசின் அதிகாரப்பூர்வ தூதர் நேரடியாக சந்தித்து பேசியிருப்பதும், இந்தியவெளியுறவு அமைச்சகம் அதை பொதுவெளியில் பகிர்ந்துகொண்டிருப்பதும் இதுவே முதல்முறை ஆகும்.  தலிபான்களின் வேண்டுகோளை ஏற்று இந்தியத்தூதர்  அவர்களது அலுவலகத்திற்குச் சென்று நேரில் சந்தித்தார் என்று வெளியுறவு அமைச்சகம் கூறியுள்ளது.இந்தியாவின் நல்லெண்ணத்தை பெற வேண்டும் என்பதில் தலிபான் தலைவர்கள் ஆர்வமுடன் இருக்கிறார்கள்; எனினும் இந்தியா எச்சரிக்கை யுடனே அவர்களை அணுகுகிறது என்றுதெரிகிறது. “தலிபான் பிரதிநிதியைச் சந்தித்த இந்தியத் தூதர் தீபக் மிட்டல், ஆப்கானிஸ்தான் மண்ணிலிருந்து இந்தியாவுக்கு எதிரான நடவடிக்கைகளோ அல்லது பயங்கரவாதமோ எந்தவிதத்திலும் ஏவப்படக்கூடாது என்ற கவலையை தலிபான் தரப்பினருடன் பகிர்ந்து கொண்டார் ” என்று குறிப்பிடும் வெளியுறவு அமைச்சக அறிக்கை, “ஆப்கானிஸ்தானில் தவித்துக் கொண்டிருக்கும் இந்தியர்களை உடனடியாக பாதுகாப்புடன் திருப்பி அனுப்புவதற்கான நடவடிக்கைகளில் தலிபான்கள் உதவவேண்டும்; இந்தியாவுக்கும் வர விரும்பும் ஆப்கானிய குடிமக்கள், குறிப்பாக அங்கு வசிக்கும் சிறுபான்மை மக்கள் இந்தியாவுக்கு எந்தப் பிரச்சனையும் இல்லாமல் வந்து சேர்ந்திட நடவடிக்கை எடுக்க வேண்டும் என வலியுறுத்தப்பட்டுள்ளது” என்றும் குறிப்பிட்டுள்ளது.
இதைத்தொடர்ந்து தோகாவில் உள்ள தலிபான் அரசியல் தலைவர்ஷேர் முகமது அப்பாஸ் வெளி யிட்டுள்ள செய்தியில், ஆப்கானிஸ்தானுடன் அரசியல் மற்றும் வர்த்தக உறவுகளை இந்தியா தொடர வேண்டும் என வேண்டுகோள் விடுத்துள்ளார். இவர்இந்தியாவில் படித்தவர் என்பது குறிப்பிடத்தக்கது. தோகாவில் நடந்துள்ள இந்த சந்திப்பும் அதைத் தொடர்ந்து வெளியுறவு அறிக்கையும், தலிபான்கள் ஒரு பயங்கரவாத அமைப்பு என்ற இந்தியாவின் முந்தைய நிலைப்பாட்டிலிருந்து, தற்போதைய ஆப்கானிய புவி அரசியல் சூழலில் ஏற்பட்டுள்ள மாற்றங்களின் பின்னணியில், இந்தியா மறுபரிசீலனை செய்து வருகிறது எனத் தெரிகிறது. எனினும், தலிபான்களின் ஒரு பிரிவான ஹக்கானி குழுவினரைப் பற்றி இந்தியா தனது கவலையை கைவிடவில்லை. தலிபான் அமைப்பின் துணைத்தலைவரான சிராஜுதீன் ஹக்கானி,2008-09ல் காபூலில் உள்ள இந்தியத்தூதரகத்தை தாக்கியதில் முக்கிய மானவர் என்பது குறிப்பிடத்தக்கது.இதனிடையே காபூலிலும் இந்தியத் தூதரகம் பிற நாடுகளின் மூலமாக தலிபான்களுடன் தொடர்புகளை ஏற்படுத்தி ராஜிய ரீதியிலான பேச்சுவார்த்தைகளை துவக்கியுள்ளதாகவும் செய்திகள் தெரிவிக்கின்றன. 
