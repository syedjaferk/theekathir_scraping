
ஏ.எம். ஆரிப் பேச்சு...  1ம்பக்கத் தொடர்ச்சி..  


நமது நிருபர்
ஆகஸ்ட் 12, 2021
8/12/2021 12:00:00 AM




1ம்பக்கத் தொடர்ச்சி..  

நாட்டின் கூட்டாட்சித் தத்துவத்தை அழிப்பதற்கே உதவி இருக்கின்றன என்று தெரிவித்துக்கொள்ள விரும்புகிறேன். 2018இல் கொண்டுவரப்பட்ட அரசமைப்புச்சட்டத்தின் 102ஆவது திருத்தத்திற்கு உரியமுறையில் அக்கறை செலுத்தியிருந்தால் இந்தத் திருத்தச்சட்டமுன்வடிவு கொண்டு வந்திருக்க வேண்டியதில்லை. 1993இல் சமூகரீதியாக மற்றும்கல்வி ரீதியாக பிற்படுத்தப்பட்டவர்கள் மாநிலப்பட்டியல் தயார் செய்திட முன்வந்ததற்கு முன்பே, மாநில அரசாங்கங்கள்ஒவ்வொன்றும் தங்களுக்கென்று இதர பிற்படுத்தப்பட்ட வகுப்பினருக்கான பட்டியல்கள் கொண்டிருக்கின்றன என இந்த அரசாங்கத்திற்குத் தெரியாதா?  
உ.பி. தேர்தல் வரவில்லையென்றால்...
உத்தரப்பிரதேசத்தில் அடுத்த ஆண்டு தேர்தல் வரவில்லை என்றால் இதர பிற்படுத்தப்பட்ட வகுப்பினர் மீதான அக்கறை இந்த அரசாங்கத்திற்கு இப்போது வந்திருக்காது. மாநிலங்கள் சரண் செய்த மருத்துவக் கல்விக்கான 15 சதவீத இடங்களைக்கூட இதர பிற்படுத்தப்பட்ட வகுப்பு மாணவர்களுக்கு 27 சதவீதம் அளித்திடாமல் அந்தமுன்மொழிவின்மீதே உட்கார்ந்திருந்த அரசாங்கம்தான் இது. இப்போது உத்தரப்பிரதேசத்தில் தேர்தல் நெருங்குவதால் சுமார் 11 ஆயிரம் இதர பிற்படுத்தப்பட்ட வகுப்பு மாணவர்களின் நம்பிக்கைககள் தகர்ந்துவிடும் என்ற காரணத்தால் இந்த நடவடிக்கையை எடுத்திருக்கிறது.
இப்போதும்கூட, சென்னை உயர்நீதிமன்றம் இந்தப் பிரச்சனையில் தலையிட்டிருக்காவிட்டால், ஒன்றிய அரசாங்கமானது தன்னுடைய இடஒதுக்கீட்டுக்கு எதிரான நிலைப்பாட்டையே தொடர்ந்திருக்கும் என்று நான் நிச்சயமாகக் கருதுகிறேன். இதை மிகவும் விரிவாக விளக்க வேண்டியதில்லை. இந்த அரசாங்கமானது இட ஒதுக்கீட்டுக்கு எதிரான கொள்கையில் பல சமயங்களில் நேரடியாகவும், மறைமுகமாகவும்  தன்னைத்தானே அம்பலப்படுத்திக் கொண்டுவிட்டது. இப்போது உத்தரப்பிரதேசத்தில் தேர்தல் நெருங்குவதால் தாங்கள் இதர பிற்படுத்தப்பட்ட வகுப்பு மாணவர்களுக்காக இருப்பதாகக் காட்டிக்கொள்கிறது. இந்த அரசாங்கத்தின் உண்மையான நோக்கம் எதுவாக இருந்தபோதிலும், நாங்கள் இதர பிற்படுத்தப்பட்ட வகுப்பினரின் சட்டரீதியான உரிமைகளுக்காகவும், மாநில அரசாங்கங்கள் அதுகுறித்துத் தீர்மானிப்பது குறித்தும் கவலைப்படுகிறோம். எனவே, நாட்டின் சாமானிய மக்களின் நலன் கருதி இந்தத் திருத்தச்சட்டமுன்வடிவை எங்கள் கட்சியின் சார்பில் முழுமையாக ஆதரிக்கிறோம்.இவ்வாறு ஆரிப் பேசினார்.
