
ஜம்மு-காஷ்மீர்க்கு முழு மாநில அந்தஸ்து என்பதே எங்கள் தலையாய முன்னுரிமை -  முகமது யூசுப் தாரிகாமி 


நமது நிருபர்
ஜூன் 27, 2021
6/27/2021 12:21:40 PM



“முன்பிருந்ததைப்போன்று ஜம்மு-காஷ்மீர் மாநிலத்திற்கு முழு மாநில அந்தஸ்து வழங்கப்பட வேண்டும் என்பதே எங்களின் தலையாய முன்னுரிமையாகும்” என்று மார்க்சிஸ்ட் கம்யூனிஸ்ட் கட்சியின் மத்தியக்குழு உறுப்பினரும், ஜம்மு-காஷ்மீர் மாநிலத்திலிருந்து மோடி-அமித்ஷா ஆகியவர்களைச் சந்திப்பதற்காக தில்லி வருகை தந்துள்ள 14 அரசியல் கட்சிகளின் தலைவர்களில் ஒருவருமான முகமது யூசுப் தாரிகாமி கூறினார்.
முகமது யூசுப் தாரிகாமி வெள்ளியன்று செய்தியாளர்களிடையே கூறியதாவது:
“பிரதமர் நரேந்திர மோடி மற்றும் உள்துறை அமைச்சர் அமித் ஷாவுடன் நடைபெற்ற கூட்டத்தின்போது, அமித் ஷா, ஜம்மு-காஷ்மீர் மாநிலத்திற்கு “பொருத்தமான சமயத்தில்” முழு மாநில அந்தஸ்து மீளவும் அளிக்கப்படும் என்று கூறினார்.  அதேபோன்று பிரதமர் மோடி, ஜம்மு-காஷ்மீர் அரசியல் கட்சித் தலைவர்களின் கவலைகளைக் குறித்துக்கொண்டிருப்பதாகவும், அவை “உதாசீனப்படுத்தப்படமாட்டாது” என்றும் கூறினார். இவ்வாறு இவர்கள் கூறுவதன் பொருள் என்ன என்பதைக் காலம்தான் கூறும்.
2019 ஆகஸ்ட் 5 அன்று நாடாளுமன்றத்தில் அரசமைப்புச் சட்டத்தின் 370ஆவது பிரிவின்கீழ் அளிக்கப்பட்டிருந்த ஜம்மு-காஷ்மீர் மாநிலத்தின் சிறப்பு அந்தஸ்து ஒழித்துக்கட்டப்பட்டபின், மாநிலம் யூனியன் பிரதேசங்களாகப் பிளக்கப்பட்டபின் நடைபெறும் முதல் கூட்டம் நேற்று நடைபெற்றது. இக்கூட்டத்தில் நான் பேசுகையில், “நாங்கள் இந்தக் கூட்டத்தை வரவேற்பதாகக் கூறிய அதே சமயத்தில், இக்கூட்டத்தை 2019 ஜூலையிலேயே நடத்தியிருந்தால் மேலும் சிறப்பாக இருந்திருக்கும்” என்றும் கூறினேன்.
அரசமைப்புச்சட்டத்தின் 370ஆவது பிரிவை ரத்து செய்தது தொடர்பாக தேசியக் கட்சிகள் ஊசலாட்டத்துடன் இருப்பது எங்களுக்கு சங்கடத்தை ஏற்படுத்துகின்றன. நாடாளுமன்றத்தில் இதனை ரத்து செய்வது தொடர்பாகவும், மாநிலம் மாற்றியமைக்கப்படுவது தொடர்பாகவும்  விவாதம் நடைபெற்றபோது சில அரசியல் கட்சிகள் இவற்றிற்கு ஆதரவு தெரிவித்தன. இது எங்களுக்கு மிகவும் சங்கடத்தை ஏற்படுத்தி இருக்கிறது.
கூட்டத்தின்போது தொகுதிகள் மறுசீரமைத்தல் நடைமுறைக்கு ஆதரவு அளித்திட வேண்டும் என்று கேட்டுக்கொண்டார். நாங்கள் இப்போது எங்களுக்கு முன்பிருந்த மாநில அந்தஸ்து முழுமையாக மீளவும் அளிக்கப்பட வேண்டும் என்பதில்தான் நாங்கள் மிகவும் அக்கறையுடன் இருக்கின்றோம். தேர்தல் என்பது வழக்கமாக நடைபெறும் ஒன்றேயாகும். சமீபத்தில்கூட, மாவட்ட வளர்ச்சிக் கவுன்சில்களுக்குத் தேர்தல்கள் நடந்தன. நாங்கள் அதில் பங்கேற்றோம். தேர்தலுக்கான சுமுகமான சூழ்நிலையை உருவாக்குங்கள் என்றுதான் நாங்கள் கேட்டுக் கொண்டிருக்கிறோம்.”
இவ்வாறு முகமது யூசுப் தாரிகாமி கூறினார்.
அப்போது உடன் இருந்த மார்க்சிஸ்ட் கம்யூனிஸ்ட் கட்சியின் பொதுச் செயலாளர் சீத்தாராம் யெச்சூரி, நடைபெற்ற கூட்டம் குறித்துக் கூறுகையில், ‘உருப்படியாக எதுவும் நடந்துவிடவில்லை’ என்று தெரிவித்தார்.  அவர் மேலும், “ஜம்மு-காஷ்மீர் மாநிலத்தில் இயங்கும் அனைத்துப் பிரதான கட்சிகளும் இக்கூட்டத்தில் பங்கேற்றது ஒரு நல்ல அறிகுறியாகும். சர்வதேச நிர்ப்பந்தங்களின் காரணமாகத்தான் இதுபோன்றதொரு கூட்டத்திற்கு அரசாங்கம் அழைப்பு விடுத்ததாகத் தெரிகிறது. ஆப்கானிஸ்தானத்திலிருந்து அமெரிக்கத் துருப்புக்கள் வாபஸ் ஆகிக் கொண்டிருக்கின்றன. இதுபோன்று சர்வதேச நிர்ப்பந்தங்கள்தான் இதற்குக் காரணமாகத் தெரிகிறதேயொழிய, உள்நாட்டு நிர்ப்பந்தங்கள் எதுவும் இருப்பதாகத் தெரியவில்லை,” என்றும் கூறினார்.
(ந.நி.) 
