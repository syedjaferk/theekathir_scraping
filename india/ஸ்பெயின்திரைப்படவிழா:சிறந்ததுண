
ஸ்பெயின் திரைப்பட விழா : சிறந்த துணை நடிகை விருது பெறும் நடிகை மகிமா 


நமது நிருபர்
ஆகஸ்ட் 30, 2021
8/30/2021 1:44:08 PM



ஸ்பெயினில் நடைபெற்ற மேட்ரிட் சர்வதேச திரைப்பட விழாவில் சிறந்த துணை நடிகைக்கான விருதை நடிகை மகிமா நம்பியார் பெற்றுள்ளார்.  
2019 ஆம் ஆண்டு ஆர்யா நடித்து, சாந்தகுமார் இயக்கிய மகாமுனி படத்தில் முக்கியமான கதாபாத்திரத்தில் நடிகை மகிமா நடித்திருந்தார். கிரைம், த்ரில்லர் படமாக எடுக்கப்பட்டிருந்த மகாமுனி படம் விமர்சன ரீதியாக நல்ல வரவேற்பைப் பெற்றதோடு, சர்வதேச அளவில் பல்வேறு விருதுகளை வென்று வருகிறது.  இந்த படம் இந்தியிலும் மகாமுனி என்ற பெயரிலேயே டப் செய்து வெளியிடப்பட்டது.
இந்நிலையில் மகாமுனி படம் ஸ்பெயினில் நடந்த மேட்ரிக் சர்வதேச திரைப்பட விழாவில் திரையிடப்பட்டு, 5 பிரிவுகளின் கீழ் பரிந்துரை செய்யப்பட்டது. அதில் சிறந்த துணை நடிகைக்கான பிரிவில் மகிமா நம்பியாருக்கு விருது அறிவிக்கப்பட்டுள்ளது. பல்வேறு நாடுகளைச் சேர்ந்த படங்கள் பங்கேற்ற இந்த விழாவில் விருது வென்ற ஒரே இந்தியத் திரைப்படம், தமிழ்ப் படம் என்ற பெருமையை மகாமுனி பெற்றுள்ளது.
இதுகுறித்த தகவலை டுவிட்டரில் பகிர்ந்துள்ள நடிகை மகிமா நம்பியார், இயக்குனர் சாந்த குமார், நடிகர் ஆர்யா, நடிகை இந்துஜா, தயாரிப்பாளர் கே.இ.ஞானவேல் ராஜா ஆகியோருக்கு நன்றி தெரிவித்துள்ளார். சர்வதேச விருது வென்றுள்ள நடிகை மகிமாவுக்கு பல்வேறு தரப்பினர் வாழ்த்து தெரிவித்து வருகின்றன.
