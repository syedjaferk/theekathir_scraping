
‘சென்ட்ரல் விஸ்டா’ கட்டுமானத்தை புகைப்படம் எடுக்கத் தடை....  சீப்பை ஒளித்து வைத்தால், திருமணம் நின்று விடும் என்று மோடி அரசு கணக்கு..... 


நமது நிருபர்
மே 15, 2021
5/15/2021 12:00:00 AM



புதுதில்லி:
தில்லி ‘இந்தியா கேட்’ அருகே நடைபெறும் ‘சென்ட்ரல் விஸ்டா’ கட்டுமான பணிகளைப் புகைப்படமோ, வீடியோவோ எடுக்கக் கூடாது என்று மோடி அரசு தடை விதித்துள்ளது.
மத்திய அரசின் தலைமைச் செயலகம், குடியரசுத் தலைவர், பிரதமருக்கான மாளிகைகள், முக்கிய துறைகளுக்கான அலுவலகங்கள் ஆகியவற்றை ஒருங்கிணைத்து ‘சென்ட்ரல் விஸ்டா’ என்ற புதிய நாடாளுமன்றம் கட்டும் பணிகளை மோடி அரசு மேற்கொண்டு வருகிறது.2024-ஆம் ஆண்டுக்கு முன்னதாக இதனை கட்டிமுடித்து விட வேண்டும் என்ற தீவிர முனைப்புடன் பணிகளை மேற்கொண்டு வருகிறது. கொரோனா தொற்று தாக்குதலையொட்டி, 2020 மார்ச் 25 அன்று நாடு முழுவதும் பொதுமுடக்கம் அமல்படுத்தப்பட்டது. தொழில்கள் முடங்கின. கோடிக்கணக்கான மக்கள் வேலையிழந்தனர். ஏற்றுமதி- இறக்குமதி வர்த்தகம் பாதிக்கப்பட்டது. நாட்டின் ஒட்டுமொத்த பொருளாதாரமும் மைனஸ் 24 சதவிகிதத்திற்கு வீழ்ச்சியடைந்தது. இதையொட்டி நாடாளுமன்ற உறுப்பினர் களுக்கான தொகுதி மேம்பாட்டு நிதியை 2 ஆண்டுகளுக்கு நிறுத்திவைத்த மோடி அரசு, அரசு ஊழியர்களுக்கான அகவிலைப்படிஉயர்வைக் கூட வழங்க மறுத்து விட்டது. கொரோனாவால் வரி வருவாய் பாதிக்கப்பட்டு, கடுமையான நிதிப்பற்றாக்குறை ஏற்பட்டுள்ளதாக காரணம் கூறியது.
ஆனால், அப்போதும் கூட, நாடாளுமன்றக் கட்டுமானப் பணிகளையோ, அதற்கான நிதி ஒதுக்கீட்டையோ மோடி அரசு நிறுத்தவில்லை. தற்போது கொரோனா தொற்றின்  2ஆவது அலை நாட்டையே சூறையாடிக் கொண்டிருக்கும் நிலையில், வழக்கம்போல கட்டுமானப் பணிகளைத் தொடர்ந்துவருகிறது.தடுப்பூசி போடுவதற்கு பணம் இல்லை என்று கூறி அதற்கான பொறுப்பை மாநில அரசுகளின் தலையில் கட்டிவிட்டுள்ள மோடி அரசு, 65,000 சதுர மீட்டர் பரப்பளவில் முக்கோணவடிவில் கட்டப்படும் இந்த ‘சென்ட்ரல் விஸ்டா’வுக்காக சுமார் 20 ஆயிரம் கோடியை வாரியிறைக்க திட்டமிட்டுள்ளது.
இதுதொடர்பாக அண்மையில் கேள்வி எழுப்பிய 12 எதிர்க்கட்சிகள், நாடாளுமன்றக் கட்டுமானப் பணிகளை நிறுத்திவைத்து, அதற்காக ஒதுக்கப்பட்டுள்ள நிதியை கொரோனா தடுப்பு பணிகளுக்குத் திருப்பிவிடவேண்டும்; ஏழைகளுக்கு உணவு தானியங்களை இலவசமாக வழங்க வேண்டும்; கொரோனாவால் வேலை இழந்தவர்களுக்கு மாதம் ரூ. 6 ஆயிரம்நிதி வழங்க வேண்டும் என்று கடிதம்எழுதினர். காங்கிரஸ் தலைவர் சோனியா காந்தி, முன்னாள் பிரதமரும் ஜேடிஎஸ் தலைவருமான எச்.டி. தேவகவுடா, என்சிபி தலைவர் சரத் பவார், மார்க்சிஸ்ட் கம்யூனிஸ்ட் கட்சியின் பொதுசெயலாளர் சீத்தாராம் யெச்சூரி, இந்தியக் கம்யூனிஸ்ட் கட்சியின் பொதுச்செயலாளர் து. ராஜா, பல்வேறு மாநில முதலமைச்சர்கள்- உத்தவ் தாக்கரே (சிவசேனா), மம்தா பானர்ஜி(திரிணாமுல்), மு.க. ஸ்டாலின் (திமுக), ஹேமந்த் சோரன் (ஜேஎம்எம்), முன்னாள் முதல்வர்கள் பரூக் அப்துல்லா (என்.சி), அகிலேஷ் (எஸ்.பி.), ஆர்ஜேடி தலைவர் தேஜஸ்வி யாதவ் உள்ளிட்டோர் கடிதத்தில் கையெழுத்திட்டு இருந்தனர்.
இது மத்திய பாஜக அரசுக்கு நெருக்கடியை ஏற்படுத்தியது. சமூக வலைத்தளங்களில் பலர் இந்தச் செய்தியை பகிர்ந்து, மிகப்பெரியபொருளாதார நெருக்கடியில் நாடு இருக்கும்போது,  நாடாளுமன்றக் கட்டடம் கட்டுவதற்கு ரூ. 20 ஆயிரம் கோடியை செலவிடுவது தேவைதானா? புதிய நாடாளுமன்றம் கட்டுவதற்கு அப்படியென்ன அவசியம்? என்று கேள்விகளை எழுப்பினர். ‘சென்ட்ரல் விஸ்டா’ கட்டுமானப் படங்களை சமூக வலைதளங்களில் பதிவிட்டும் கண்டித்தனர்.ஆனால், மக்களின் கேள்விக்கு எந்த பதிலும் அளிக்காத மத்திய பாஜக அரசு, மாறாக, புதிய நாடாளுமன்றக் கட்டுமானப் பணிகளை புகைப்படமோ, வீடியோவோ எடுப்பதற்கு தடை விதித்து, தற்போது உத்தரவிட்டுள்ளது. 
‘இந்தியா கேட்’ அருகே ‘சென்ட்ரல் விஸ்டா’ கட்டுமான பணிகள் நடைபெறும் இடத்தில் ‘இங்கு புகைப்படம், வீடியோ எடுக்க அனுமதிகிடையாது’ என்ற வாசகங்கள் அடங்கிய அறிவிப்பை வைத்துள்ளது. சீப்பை ஒளித்துவைத்து விட்டால் திருமணம் நின்றுபோகும் என்றுநம்புவதைப் போல, புகைப்படம், வீடியோவைத் தடுத்து விட்டால், மோடி கட்டும் ஆடம்பர நாடாளுமன்றக் கட்டுமானம் பற்றிய விவாதங்களும் நின்றுபோகும் என்று கணக்குப் போட்டு மோடி அரசு இதனை செய்துள்ளது.
