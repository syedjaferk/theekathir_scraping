
வண்ண வண்ண பலூன்கள்! - கோவி.பால.முருகு


நமது நிருபர்
அக்டோபர் 28, 2023
10/28/2023 9:27:23 PM



வண்ண வண்ண பலூன்களை
 வாங்கப் போகிறேன்!-அதை
எண்ணம் போல ஊதிஊதி
 எங்கும் கட்டுவேன்!
ஊதும் போது வெடிக்காமல்
 உறுதி கொள்ளுவேன்-அது
 காது கிழிய வெடித்துவிட்டால் 
 கலக்கம் கொள்ளுவேன்!
பலூன் என்றால் வெடிப்பதுதான்
 பயத்தைத் தள்ளுவேன்-அந்த
பலூன் பார்த்து மகிழ்ந்து 
 பரவசம் கொள்வேன்!
பிறந்த நாளில் பலூன்களை
 பெரிதாய்க் கட்டுவேன்-வீடு
சிறக்கும் அழகில் அவைகளை
 சேர்த்துக் கட்டுவேன்!
 
உயரப் பறக்கும் வாய்வடைத்த
 உயர்ந்த பலூன்கள்-அது
அயர வைக்கும் அற்புதமாம்
 அசுர பலூன்கள்!
மனிதர் கூட அமர்ந்துசெல்லும்
 மாபெரும் பலூன்கள்-வாயு
திணிக்கும் ஹீலியம் ஹைட்ரஜன்
 தீர்வால் பறக்கும் பலூன்கள்!
பறக்கும் பலூனைப் பார்த்திடவே
 பற்றும் ஆசைகள்-அதில்
பிறக்கும் இன்பம் பெற்றிடவே
 பெரிய ஆசைகள்!
