
ஊட்டுவாழ்மடம் : மோடி திறந்த சுரங்கப்பாதை 10 மாதமாக கம்பி கட்டும் வேலை - சி.முருகேசன்


நமது நிருபர்
மே 26, 2024
5/26/2024 10:48:39 PM



நாகர்கோவில், மே 26- கன்னியாகுமரி மாவட்டம் நாகர்கோவில் சந்திப்பு ரயில் நிலையத்தை ஒட்டியுள்ள ஊட்டுவாழ்மடத்தில் ரயில்வே சுரங்கப்பாதை அமைக்கும் பணி பத்து மாதங்களுக்கு முன்பே துவக்கப்பட்டது. மோடியின் சாதனையாக கூறி பாஜகவினர் போஸ்டர் அடித்து திறப்பு விழாவும் கொண்டாடிவிட்டனர். ஆனால் கம்பி கட்டும் பணியே முடியாத நிலையில் போக்குவரத்துக்கும் வழியில்லாமல் மக்கள் அவதிப்படுகின்றனர்.
நாகர்கோவில் சந்திப்பு ரயில் நிலையத்தின் கிழக்கு பகுதியில் ஊட்டுவாழ்மடம் உள்ளது. குமரி அணைக்கும் கருப்புக்கோட்டை, இலுப்பையடி காலனி, சானல்கரை ஆகிய பகுதிகளுக்கும் ரயில் தண்டவாளங்களைக் கடந்து செல்ல வேண்டும். குமரி அணையும் பழையாறும், ரயில் நிலையமும் சூழ்ந்த பகுதியானதால் பிற பகுதிகளில் இருந்து துண்டிக்கப்பட்டதுபோல் உள்ளது. இப்பகுதியில் பல தலைமுறைகளாக சுமார் 500 பட்டியலினக் குடும்பங்கள் வசித்து வருகின்றன. பத்தாண்டுகளுக்கு முன்புவரை இப்பகுதி இராஜாக்கமங்கலம் ஊராட்சி ஒன்றியத்தில் கரியமாணிக்கபுரம் ஊராட்சியாக இருந்தது. இதன் தலைவராக செண்பகத்தாய் இருந்தார். இப்பகுதி நாகர்கோவில் மாநகராட்சியுடன் இணைக்கப்பட்ட பிறகு அவரே 26 ஆவது வார்டு கவுன்சிலராக உள்ளார்.
பொது இடங்களை ஆக்கிரமித்து அழித்த  பாஜக கவுன்சிலர்
இந்நிலையில், ரயில் நிலையத்தை ஒட்டி நெல் சாகுபடி செய்யப்பட்ட விளைநிலங்களை மனைப்பிரிவுகளாக்கி பாஜக கவுன்சிலர் முத்துராம் விற்றுள்ளார். பாரத் நகர், வசந்த் நகர்  என பெயர் சூட்டியுள்ளனர். இங்கு 500 க்கும் மேற்பட்ட நடுத்தர வருவாய் பிரிவினர் வீடுகட்டி குடியேறி உள்ளனர். ஊராட்சி மன்ற தலைவராக இருந்த செண்பகத்தாய், கால்வாய்களை மூடியும் பொது இடங்களை ஆக்கிரமித்தும் வீட்டு மனை விற்பனைக்கு உதவியதாக கூறப்படுகிறது. 2023 வடகிழக்கு பருவமழையின்போது இப்பகுதிக்குள் புகுந்த வெள்ளம் பலநாட்கள் தேங்கி மக்கள் நடமாட முடியாத நிலை ஏற்பட்டது.
கடந்த ஆண்டு ரயில் பாதையை மக்கள் கடந்து செல்ல ரயில்வே நிர்வாகம் தடை விதித்தது. பாதிக்கப்பட்ட மக்கள் தொடர் போராட்டங்கள் நடத்தி தற்காலிக மாற்றுப்பாதை ஏற்படுத்தவும் சுரங்கப்பாதையை விரைந்து முடிக்கவும் வலியுறுத்தினர். அதன் தொடர்ச்சியாக ரூ.4.5 கோடி மதிப்பீட்டில் 80 மீட்டர் நீளம், 8 மீட்டர் அகலத்தில் சுரங்கப்பாதை அமைக்க முடிவு செய்யப்பட்டது. இந்த பணி 2023 ஜுலை மாதம் தொடங்கப்பட்டது. சுரங்கப்பாதையின் மேற்கு பகுதி சிமிண்ட் கூடாரம் மட்டும் அமைக்கப்பட்டிருந்த நிலையில் 3 மாதங்களுக்கு முன்பு பிப்ரவரி மாதம் இறுதியில் பிரதமர் மோடி சுரங்கப்பாதையை திறந்து வைத்ததாக பாஜகவினர் போஸ்டர் ஒட்டியும் இனிப்பு வழங்கியும் கொண்டாடினார்கள். ஆனால், சுரங்கப்பாதையில் கிழக்கு பகுதியில் கம்பி கட்டும் வேலைகூட, பத்துமாதங்கள் நிறைவடைந்த நிலையிலும் முடிவடையவில்லை. தற்போது பெய்த கோடை மழையில் கிழக்குப்பகுதியில் மண் சரிவு ஏற்பட்டுள்ளது. முடிவுறாத பாலத்தை திறந்து வைக்க பிரதமர் மோடியை தேர்தல் பிரச்சாரத்துக்காக மாவட்ட பாஜகவினர் பயன்படுத்திக்கொண்டதாக இப்பகுதி பொதுமக்கள் தெரிவித்தனர்.
- சி.முருகேசன்
