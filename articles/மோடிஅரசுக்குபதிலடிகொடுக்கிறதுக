
மோடி அரசுக்கு பதிலடி கொடுக்கிறது காஷ்மீர்!  -   இர்ஃபான் அமின் மாலிக்


நமது நிருபர்
மே 23, 2024
5/23/2024 11:19:18 PM



ஜம்மு-காஷ்மீரில் உள்ள அரசியல் கட்சிகள் தேர்தலுக்காக மக்களிடம் பிரச்சாரம் செய்து வருகின்றன. மே 7 முதல் தேர்தல் நடந்து வரும் அனந்த நாக் - கஜோரி, ஸ்ரீநகர் மற்றும் பாரமுல்லா  தொகுதிகளில் கடுமையான மின் பற்றாக்குறை நிலவுகிறது. இயல்பு வாழ்க்கை முற்றாக ஸ்தம்பித்துள்ளது. 13 முதல் 15 மணி நேரம் மின்வெட்டு. பெரும்பாலான நாட்களில் பள்ளத்தாக்கு முழுவதும் இருளில் மூழ்கியுள்ளது.சுவாச நோய்களுக்கு வீட்டில் ஆக்சிஜன் வாயுவை நம்பி இருக்கும் நோயாளிகள் மிகவும் மோசமாக பாதிக்கப்பட்டுள்ளனர்.
வளர்ச்சி எங்கே?
2019-க்கு பிறகு காஷ்மீர் பள்ளத்தாக்கில் வளர்ச்சி ஏற்பட்டுவிட்டது என்று மத்திய ஆட்சியாளர்கள் கூறினார்கள். ஆனால் அடிப்படைத் தேவையான மின்சாரம்  கூட பெரும் கவலையாக மாறிவிட்டது என ஹுரியத் மாநாட்டுத் தலைவர் மீர் வைஸ் உமர் பாரூக் குறிப்பிடுகிறார். இது எங்கள் அன்றாட வாழ்க்கையை பாதிக்கிறது; வணிக வளாகங்களும் பாதிக்கப்படுகின்றன என்றும் குற்றம்சாட்டியுள்ளார். பெரிய நீர் வளம் மற்றும் உற்பத்திதிறன் இருந்தபோதிலும் இங்கு உற்பத்தியாகும் மின்சாரம் வெளி மாநிலங்களுக்கு அனுப்பப்படுகிறது; ஆனால் காஷ்மீரில் மின்சார தேவை, விநியோகத்தை விட மிகவும் அதிகமாக உள்ளது என்று துணை நிலை ஆளுநர் மனோஜ் தலைமையிலான மாநில நிர்வாகம் சப்பைக் கட்டு கட்டுகிறது.
50 சதவீதம் மின் கட்டண உயர்வு
2019இல் பாஜக தலைமையிலான ஒன்றிய அரசு ஜம்மு-காஷ்மீர் மாநிலத்தின் சிறப்பு அந்தஸ்து பிரிவு 370ஐ ரத்து செய்தது. அன்று துவங்கி மின்சாரக் கட்டணம் 40 முதல் 50 சதவீதம் உயர்த்தப்பட்டுள்ளது. மின் திருட்டையும் இழப்புகளையும் சரி செய்கிறோம் எனக் கூறி நுகர்வோரின் விருப்பத்திற்கு மாறாக 2020 ஆம் ஆண்டில் ஜம்மு-காஷ்மீர் மின் மேம்பாட்டுத்துறை ஸ்மார்ட் மீட்டரை நிறுவியது. ஆனாலும் மின்விநியோகம் மேம்படவில்லை.
மோடி அரசின் வஞ்சனை
நதிகளில் இருந்து உற்பத்தி செய்யப்படும் நீர் மின்சாரத்தைத் தான் மாநிலம் பெரிதும் நம்பி இருந்தது. ஆனால் உற்பத்தியில் பெருமளவு மின்சாரம், தேசிய நீர் மின்கழகத்தால் பயன்படுத்தப்பட்டதால் வடக்கு மின் தொகுப்பில் இருந்து அதிக விலைக்கு காஷ்மீர் மாநிலம் மின்சாரத்தை வாங்க வேண்டி வந்தது. அடுத்தடுத்து வந்த அரசாங்கங்கள் தேசிய நீர் மின்கழகத்தால் நடத்தப்படும் திட்டங்களை மாநிலங்களுக்கு திருப்பித் தர வேண்டும் என ஒன்றிய அரசிடம் கோரிக்கை வைத்தனர். ஆனாலும் அது நிறைவேறவில்லை. இரண்டு பெரிய மின்திட்டங்களை மாநிலங்களுக்கு அளிப்பதாக இருந்தது.அதற்கு பிரிவு 370 தடையாக இருந்ததாக காரணம் கூறப்பட்டது. 370 ரத்து செய்யப்பட்ட ஆகஸ்ட் 5,2019 க்கு பிறகு பிரதமர் மோடியும் அவர் அமைச்சர்களும், மாநிலம் இனி மின் உற்பத்தி உள்ளிட்ட வளர்ச்சியை காணும் என  வாக்குறுதி அளித்தனர். உதாரணத்திற்கு ஒன்றிய மின்துறை அமைச்சர் ராஜ்குமார் சிங், காஷ்மீரில் இனி மின்விநியோகம் சிறப்பாக இருக்கும் என உறுதி அளித்தார். காங்கிரஸிலிருந்து விலகி சொந்தக் கட்சியை துவங்கிய குலாம் நபி ஆசாத், தாம் தேர்ந்தெடுக்கப்பட்டால் ஏழைகளுக்கு இலவசம் மின்சாரம் வழங்குவதாகவும் வாக்குறுதி அளித்தார். ஆனால் எதுவும் நடக்கவில்லை. பாஜகவின் பினாமியாக கருதப்படும் அவருடைய கட்சி அங்குள்ள மூன்று தொகுதிகளில் ஒரே ஒரு வேட்பாளரை மட்டும் நிறுத்தியுள்ளது.
தீவிரமடையும்  மோடி எதிர்ப்பு உணர்வு!
ஆறு வருடங்களாக மக்களால் தேர்ந்தெடுக்கப்பட்ட அரசாங்கம் இல்லாத நிலையில் புதுதில்லியில் இருந்து  வலுக்கட்டாய  ஆட்சி நடத்தப்படுகிறது. தற்போதைய தேர்தல் பிரச்சாரத்தின் போது மக்களும் தாங்கள் எதிர்கொள்ளும் முக்கியப் பிரச்சனைகளை வெளிப்படுத்தினர். மின்பற்றாக்குறை மிகப்பெரும் சவாலை ஏற்படுத்தி யுள்ளது. குறிப்பாக 2014 பெரு வெள்ளத்திற்கு பிறகு காஷ்மீரில் மீண்டும் மீண்டும் நெருக்கடி ஏற்பட்டது. மக்களின் வாழ்வாதாரங்கள் பறிக்கப்பட்டுள்ளன. குறிப்பாக 2018ல் பி டி பி- பாஜக (PDP-BJP) கூட்டணி உடைந்த பிறகு மின் கட்டணங்கள் கடுமையாக உயர்ந்து மக்களை நசுக்கி வருகிறது. ஏழை மக்களின் வேதனையைப் புரிந்து கொள்ளா மல் மின் கட்டணத்தை உயர்த்தியதோடு பல்வேறு வரிகளையும் மோடி அரசு மக்கள் மீது சுமத்தி வருகிறது. மாநிலத்தின் நெருக்கடிகள் ஒன்றும் புதிதல்ல; ஆனால் பிரிவு 370 ரத்து செய்யப்பட்ட பிறகு இந்த ஐந்து ஆண்டு களில் பாஜக அரசாங்கத்தின் வளர்ச்சி திட்டங்களை மக்கள் ஏற்றுக் கொண்டார்களா என்பது தான் முக்கியமான கேள்வி. அடிப்படை வசதிகள் இல்லாததை விட அரசியல் அதிகாரங்கள் பறிக்கப்பட்டதை  மக்கள் ஏற்கமாட்டார்கள். அதன் விளைவை தேர்தலில் நிச்சயம் பார்க்கலாம். நாடு முழுவதும் இன்று ஆளுகையின் தன்மை மாறிவிட்டது. எதிர்ப்பை தெரிவிக்கும் போது பழிவாங்கப்படு வோமோ என அச்சம் மக்களிடம் எழுந்துள்ளது. தேர்தலில் பங்கேற்பது மட்டுமே ஒரே வழி என்று காஷ்மீர் அரசியல் ஆய்வாளர் நூர் முஹம்மத் பாபா குறிப்பிடுகிறார்.
பாஜகவை விலக்கி வைப்போம்!
தீவிரவாதத்தின் மையமாக அறியப்பட்ட புல்வாமா பள்ளத்தாக்கில் மருத்துவ பரிசோதனை ஆய்வகத்தை நடத்திவரும் ஐசா அஹமத் இப்படி கூறுகிறார்: “அடிப்படை வசதிகளுக்காக மட்டுமல்ல, ஒன்றிய அரசின் கொள்கைகளுக்கு எதிராகவும் நானும் என் நண்பர் களும் வாக்களிக்க முடிவு செய்துள்ளோம். கடந்த ஐந்து ஆண்டுகளின் மௌனமும் நிச்சயமற்ற தன்மையும் அகல வேண்டும். என்னுடைய வயது 45. இதுவரை ஒரு முறை  தான் வாக்களித்து உள்ளேன். ஆனால் இந்த முறை பாஜகவை ஆட்சியில் இருந்து விலக்கி வைக்க என்னுடைய வாக்கு மிக  அவசியம் என்று உணர்ந்துள்ளேன்.”
பிரண்ட்லைன் 31/5/24.
தமிழில் சுருக்கம்: கடலூர் சுகுமாரன்


 
