
பா.ஜ.க.வில் இருக்கின்ற ஒவ்வொருவருக்கும் சொல்கிறேன்…    உங்களுடைய ஆணவம்தான் பா.ஜ.க.வை வீழ்த்தப் போகிறது! 


நமது நிருபர்
மார்ச் 23, 2024
3/23/2024 11:33:36 PM



தமிழ்நாடு முதலமைச்சர் மு.க. ஸ்டாலின் அவர்கள், வெள்ளியன்று மாலை திருச்சியில் நடைபெற்ற ’திருச்சி, பெரம்பலூர்’ மக்களவைத் தொகுதிகளுக்கான தேர்தல் பரப்புரையில் கலந்துகொண்டு திருச்சி மதிமுக வேட்பாளர் துரை வைகோ, பெரம்பலூர் திமுக வேட்பாளர் அருண் நேரு ஆகியோருக்கு வாக்கு கேட்டு ஆற்றிய  உரையின் சுருக்கம்:
தோல்வி பயத்தில் மோடி
பாசிச பாஜகவை வீழ்த்தி, இந்தியா கூட்டணி யின் ஆட்சியை ஒன்றியத்தில் ஏற்படுத்து வதற்காக நடப்பதுதான், இந்த நாடாளுமன்றத்தேர்தல்! தேர்தல் என்பதால் பிரதமர், இப்போது இந்தியாவில் இருக்கிறார்; அதனால் அடிக்கடி தமிழ்நாட்டுக்கு வரு கிறார். இல்லை என்றால், பெரும்பாலும் வெளிநாட்டில் தான் இருப்பார். சமீபத்தில் சேலத்தில் உரையாற்றிய பிரதமர் மோடி அவர்கள், “தமிழ்நாட்டில் எனக்கு செல்வாக்கு அதிகமாகிவிட்டதால், தி.மு.க.வினருக்குத் தூக்கம் வரவில்லை” என்று பேசியிருக்கிறார். உண்மை யில், தனது ஆட்சி முடியபோகிறது என்று, பிரதமர் மோடிக்குத்தான் தூக்கம் வரவில்லை! அவருக்கு ஏற்பட்டிருக்கும் தோல்வி பயம், அவரின் முகத்திலும் - கண்ணிலும் நன்றாகத் தெரிகிறது! சரி, தமிழ்நாட்டுக்கு இத்தனை முறை வந்தாரே, அவரிடம் நான் ஒரே ஒரு கேள்விதான் கேட்டேன். அதற்கு ஒருமுறையாவது பதில் சொன்னாரா? வாரா வாரம் வந்தா லும் அவர் பதில் சொல்லவில்லை! இனி வந்தாலும், சொல்லவும் முடியாது! பத்தாண்டு காலம் ஆட்சி செய்த ஒரு பிரதமரால், தமிழ்நாட்டுக்குச் செய்த சிறப்புத் திட்டம் என்று ஒன்றே ஒன்றைக்கூட சொல்ல முடியுமா! இவர் நம்மை விமர்சிக்கிறார்!
எங்கள் சாதனை என்ன?
இப்போது நான் சொல்கிறேன், நம்முடைய ஆட்சியில் மூன்று ஆண்டுகளாக, மக்களாகிய உங்களுக்காகச் செய்த சாதனைகளின் பட்டியல் சொல்லவா!  நான் சொல்வதை விட, தமிழ்நாட்டு மக்கள் என்ன சொல்கிறார்கள் என்று நேற்று ஒரு வீடியோ பார்த்தேன். அதில், ஒரு மகளிர் சொல்கிறார்: எங்கள் வீட்டில், குழந்தைகளுக்கு உடம்பு சரியில்லை என்றால், காசுக்காக யாரையும் எதிர்பார்க்க வேண்டிய தேவை இனிமேல் இல்லை. எங்கள் அண்ணன் ஸ்டாலின் கொடுக்கும், 1000 ரூபாய் தாய் வீட்டுசீர் இருக்கிறது! இப்படி  மாதா மாதம், மாநிலம் முழுவதும் ஒரு கோடியே 15 லட்சம் குடும்பங்கள் மகிழ்ச்சியாக இருக்கிறார்கள்! அடுத்தது, விடியல் பயணத் திட்டம் பற்றிப் பேசுகிறார்கள்! ஸ்டாலின் சார் பேருந்தில் சென்று, நான்கு மாதம் இலவசமாக பயணம் செய்து கம்ப்யூட்டர் கோர்ஸ் முடித்து, இப்போது வேலைக்குச் செல்கிறேன் என்று - காஞ்சிபுரம் மாவட்ட சகோதரி ஒருவர் மகிழ்ச்சி யுடன் கூறினார். இது போல், மாநிலம் முழுவதும் இதுவரையில் மகளிர் மட்டும், 445 கோடி முறை பயணம் செய்து இருக்கிறார்கள்! அடுத்து, திருப்பூர் மாணவி ஒருவர் பேசுகிறார்! ஏழ்மையான சூழலில் அரசுப் பள்ளியில் படித்து கல்லூரிக்கு வந்த எனக்கு, அப்பா போல், ஸ்டாலின் அய்யா 1000 ரூபாய் தருகிறேன் என்று கூறினார்கள், இப்படி மாநிலம் முழுவதும் 4 லட்சத்து 81 ஆயிரத்து 75 மாணவிகள் புதுமைப் பெண் திட்டம் மூலமாக பயனடைகிறார்கள்!
அடுத்த வீடியோவில், எப்போதாவதுதான் வீட்டில் சாப்பிடுவேன்… காலையில் அம்மா வேலைக்குச் சென்று விடுவார்கள்.. நான் பள்ளிக்குச் சென்றுவிடுவேன்… இப்போது பள்ளியிலேயே ஸ்டாலின் தாத்தாவினுடைய காலை உணவு திட்டத்தில் சாப்பிடுகிறேன் என்று, தொலைக்காட்சியில் சிரித்துக் கொண்டே ஒரு குழந்தை பேட்டி கொடுத்தது! அது போல் தமிழ்நாடு முழுவதும் 16 லட்சம் குழந்தைகள் காலை உணவுத் திட்டத்தில் சாப்பிடுகிறார்கள்! அடுத்து, கொரோனா காலத்தில் பள்ளிக்கு செல்லாமல் ஏற்பட்ட இடைவெளியினால், பத்து வரைக்கு மான எண்களைக்கூட மறந்துவிட்டு இருந்த குழந்தை கள், இப்போது எண்கள், எழுத்துக்களை நன்றாக  வாசிக்கிறார்கள் என்று, தன்னார்வலர் ஒருவர் கூறினார்! அதற்குக் காரணமான இல்லம் தேடி கல்வித் திட்டத்தில் இதுவரைக்கும் 24 லட்சத்து 86 ஆயிரம் மாணவர்கள் பயனடைந்து இருக்கிறார்கள்.
மற்றொரு கல்லூரி படிக்கும் தம்பி பேசுகிறார்! வேலைக்காக, நாங்கள் கூடுதல் படிப்புகள் படிக்க வேண்டும் என்றால், பயிற்சி மையங்களுக்கு அதிக கட்டணம் செலுத்த வேண்டும்! ஆனால், லட்சங்களைச் செலுத்திப் படிக்க வேண்டிய அந்த படிப்புகளை எங்களுக்கு, நான் முதல்வன் திட்டத்தில் இலவசமாக கற்றுக் கொடுத்ததால் வேலை கிடைத்திருக்கிறது என்று அந்தத் தம்பி கூறினார்.  இப்படி இரண்டு ஆண்டுகளில், 28 லட்சம் இளைஞர்கள் நான் முதல்வன் திட்டத்தில் பலன் அடைந்திருக்கிறார்கள்! அடுத்தது, மக்களைத் தேடி மருத்துவம் திட்டம்! மாற்றுத் திறனாளியான எனக்கு, குறைந்த வருமானம்தான்! ஆனால், வீடு தேடி வந்து சுகர் - பி.பி. பரிசோதனைகள் எடுத்து, மருந்து மாத்திரைகள் கொடுப்பதால் மாதம் ஆயிரம் - இரண்டாயிரம் என்று  மிச்சம் ஆகிறது என்று சேலத்தைச் சேர்ந்த சகோதரர் கூறியது போல், தமிழ்நாடு முழுவதும் இந்த திட்டத்தில் ஒரு கோடி பேர் பயனடைந்திருக்கிறார்கள். கடைசியாக, கும்பக்கோணத்தைச் சேர்ந்த ஒருவர் கூறுகிறார்! மக்களுடன் முதல்வர் திட்டத்தினால், 35 ஆண்டுகளாக முடியாத பட்டா மாற்றம், மூன்றே நாட்களில் முடிந்துவிட்டது என்று நன்றி  தெரிவித்தார்! இப்படி தமிழ்நாட்டில் இருக்கின்ற, அனைத்துக் குடும்பத்திற்கும் பார்த்து பார்த்து அவர்களின் குடும்பத்தில் ஒருவனாக பல திட்டங்களைத் தீட்டி தருபவன்தான், இன்று உங்கள் முன்னால் கம்பீரமாக நின்று கொண்டிருக்கும் இந்த முத்துவேல் கருணாநிதி ஸ்டாலின்!
எதற்காவது பதில் உள்ளதா?
மாநிலத்தை ஆளும் நாங்கள்தான், முடியாத நிதி நெருக்கடியிலும், இவ்வளவு செய்திருக்கிறோமே, நீங்கள் என்ன என்ன சிறப்புத் திட்டங்களை தமிழ்நாட்டிற்கு செய்திருக்கிறீர்கள் என்று பிரதமரிடம் கேட்டால் - சென்னை - தூத்துக்குடி வெள்ளப்  பாதிப்புக்கு ஏன் நிதி தரவில்லை என்று பிரதமரிடம் கேட்டால் - எய்ம்ஸ் மருத்துவமனையை ஏன் கட்டவில்லை  என்று பிரதமரிடம் கேட்டால் - புதிய இரயில்வே திட்டங்கள் எங்கே என்று பிரதமரிடம் கேட்டால் - இங்கு இருக்கின்ற ஒன்றிய அரசு பணிகளில் ஏன் தமிழ்நாட்டு இளை ஞர்களுக்கு முன்னுரிமை அளிப்பதில்லை என்று கேட்டால் - எதற்காவது அவரிடம் சரியான பதில் இருக்கிறதா? அவருடைய தோல்விகளை மறைக்க, மாநில உரிமைகளைப் பறிப்பதை மறைக்க, தமிழ்மொழியைப் புறக்கணித்ததை மறைக்க, தமிழ்நாட்டு வளர்ச்சிக்கு முட்டுக்கட்டை போட்டதை மறைக்க, மொத்தத்தில், உண்மையான மக்கள் பிரச்சனைகளை மறைக்க, தேவையில்லாத விஷயங்களை எல்லாம் பேசி, திசைதிருப்புகிறார்! தேர்தலுக்குத் தேர்தல் நீங்கள் நடத்துகிற கபட நாடகங்களை, இனித் தமிழ்நாட்டு மக்கள் மட்டுமல்ல; ஒட்டுமொத்த இந்திய மக்களும்கூட நம்ப மாட்டார்கள்! உங்களை மன்னிக்கவும் மாட்டார்கள்!  ஆக, தமிழ்நாட்டில் சொல்வதற்கென்று, எதுவுமே இல்லாத ஆட்சியை நடத்தியவர்தான் பிரதமர் நரேந்திர மோடி! அவரால் சாதனைகளை சொல்ல முடியவில்லை! மேடைக்கு மேடை என்ன சொல்கிறார்! பத்தாண்டு நான் ஊழலற்ற அரசாங்கத்தை நடத்தினேன் என்று சொல்கிறார்! பா.ஜ.க. ஆட்சியில் நடந்த ஊழல்கள் பற்றி, நாம் மட்டுமல்ல நாடு முழுவதும் கேள்வி கேட்டாலும் அவரால் பதில் சொல்ல முடியவில்லை!
பிஎம் கேர்ஸ் ரகசியத்தை அம்பலப்படுத்துவோம்!
இந்தப் பத்தாண்டு ஆட்சியில், ஊழல்கள் ஒன்றா - இரண்டா! அதற்கு, இமாலய எடுத்துக் காட்டுதான் இந்திய ஜனநாயகத்திற்கே அழிக்க முடி யாத அவமானத்தை ஏற்படுத்தியிருக்கும் தேர்தல் பத்திர ஊழல்! கடந்த 5 ஆண்டுகளில் ED - I.T - C.B.I -  இப்படிப்பட்ட ஒன்றிய அரசின் அமைப்புகளை பாஜகவின் கைப்பாவையாகப் பயன்படுத்தி, அவர்களை ரெய்டிற்கு அனுப்புவது, பிறகு பா.ஜ.க.வுக்கு நிதியாகத் தேர்தல் பத்திரங்களை வாங்குவது என்று,  8 ஆயிரம்  கோடி  ரூபாய்க்கு மேல் வசூல் செய்திருக்கிறார்கள். வரலாற்றிலேயே இப்படி ஒரு வசூல் நடந்ததில்லை! அதுமட்டுமா, சி.ஏ.ஜி அறிக்கையில் வந்ததே! பாரத்மாலா திட்ட ஊழல், துவாரகா விரைவுப் பாதைக் கட்டுமானத் திட்ட ஊழல், சுங்கச்சாவடி கட்டண ஊழல், ஆயுஷ்மான் பாரத் திட்ட ஊழல், ஓய்வூதியத் திட்ட ஊழல், எச்.ஏ.எல். விமான வடிவமைப்புத் திட்ட ஊழல் என்று 7 லட்சம் கோடி ரூபாய்க்கு முறைகேடு நடந்திருப்பதாக சி.ஏ.ஜி. அறிக்கை வெளியிட்டிருக்கிறது! அந்த அறிக்கை மேல் தக்க நடவடிக்கை எடுக்க வேண்டிய ஒன்றிய அரசு, அது பற்றி வாய் திறக்கவில்லை! தேர்தல் பத்திரம் போலவே மற்றொரு நிதியும் வசூல் செய்திருக்கிறார்! அதுவும் ‘பி.எம். கேர்ஸ் ஃபண்ட்’ என்று பேர் வைத்து வசூல் செய்திருக்கிறார்! அது பற்றிய அத்தனை இரகசியங்களும் ஜூன் மாதம் இந்தியா கூட்டணி ஆட்சிக்கு வந்ததும், அம்பலமாகும்! அதேபோல், ரஃபேல் ஊழல் ரகசியமும் நிச்சயமாக வெளியே வரும்! இப்படிப்பட்ட ஊழல் ஆட்சியை நடத்திய பிரதமர் மோடி ஊழலைப் பற்றி பேசலாமா? 
தவறுக்கு மேல் தவறு

பா.ஜ.க. ஊழல்களை மறைக்க, தில்லி முதலமைச்சர் அரவிந்த் கெஜ்ரிவாலைக் கைது செய்திருக்கிறார்கள். என்ன காரணம்? பா.ஜ.க.வின் தோல்வி பயம்தான் ஒரே காரணம்! தில்லி துணை முதலமைச்சர் மணீஷ் சிசோடியாவைக் கைது செய்து, 13 மாதங்களாகச் சிறையில் இருக்கிறார். சென்ற மாதம் ஜார்க்கண்ட் முதலமைச்சர் ஹேமந்த் சோரன் அவர்கள் கைது செய்யப்படுகிறார். இப்போது அரவிந்த் கெஜ்ரிவால்! அப்பட்டமான பழிவாங்கும் நடவடிக்கை இல்லையா இது? தனக்கு எதிராக ‘இந்தியா’ என்ற வலிமையான கூட்டணியை எதிர்க்கட்சிகள் அமைத்து விட்டார்களே - மக்கள் பா.ஜ.க.வுக்கு எதிராக ஒன்று திரள ஆரம்பித்துவிட்டார்களே என்ற பயத்தில், தவறுகளுக்கு மேல் தவறுகளை செய்துகொண்டு வருகிறது, பா.ஜ.க. தலைமை!
ஆளுநர் சொன்ன ‘பெஸ்ட் ஆப் லக்’
தமிழ்நாட்டில் நம்முடைய ஆட்சிக்கு தொந்தரவு கொடுக்க, ஆளுநரை வைத்து மிரட்டிப் பார்க்கிறார்கள். இந்த நிகழ்ச்சிக்குப் புறப்படுவதற்கு முன்பாக, நம்முடைய அமைச்சர் பொன்முடியின் பதவிப்  பிரமாண நிகழ்ச்சியில் கலந்து கொண்டுவிட்டு நான் வந்திருக்கிறேன். ஆளுநர் அவராகச் செய்தாரா!  முடியாது என்று  சொல்லிவிட்டார். நாங்கள் விடுவோமா… நீதிமன்றத் திற்குச் சென்றோம். உச்சநீதிமன்றத்தில் வாதம் நடந்தது.  எப்படிப்பட்ட கண்டனத்தை ஆளுநருக்கு தெரிவித்திருக் கிறார் தலைமை நீதிபதி! அதற்குப் பிறகு, இன்றைக்கு (வெள்ளி) மாலை 3.30  மணிக்கு அழைப்பு வந்தது. அந்த அழைப்பை ஏற்றுக் கொண்டு நாங்கள் நேரடியாகச் சென்று ராஜ்பவனில் பதவிப் பிரமாணத்தை முடித்துவிட்டு, ஒரு மரியாதைக்கு ஆளுநரிடம் பூங்கொத்தைக் கொடுத்துவிட்டு, புறப்படும்போது கூறினேன். இன்றைக்குத்தான் நான் தேர்தல் வேலையைத் தொடங்குகிறேன். தேர்தல் பிரச்சாரத்தை முதன்முதலாக ராஜ்பவனிலிருந்து தொடங்குகிறேன் என்று கூறினேன். அவர் உடனே, “BEST OF LUCK” என்று சொல்லி அனுப்பினார். ராஜ்பவனிலிருந்து தொடங்கியிருக்கின்ற இந்தப் பயணம் குடியரசுத்தலைவர் மாளிகை வரைக்கும் செல்லப்போகிறது என்பதற்கு இது ஒரு அடையாளம். மக்களுக்கான சட்டங்களை  நிறைவேற்றினால், அதற்கு ஆளுநர் ஒப்புதல் தராமல் நிறுத்துவார். நாம் ஒவ்வொரு முறையும் உச்சநீதிமன்றத்திற்குச் செல்ல வேண்டும். நேற்றும், இன்றைக்கும் போல், வரலாற்றில் வேறு  எந்த ஆளுநரையாவது நீதிமன்றம் இப்படி கடுமையான கேள்விகள் கேட்டிருக்கிறதா? அப்படிப்பட்ட கேள்விகளை உச்சநீதிமன்றம் கேட்டிருக்கிறது. மக்களை எதிர்கொள்ள பயப்படும் பா.ஜ.க. அமலாக்கத்துறை, சி.பி.ஐ., வருமான வரித்துறை போன்ற புலனாய்வு அமைப்புகள் மூல மாகவும், ஆளுநர்கள் மூலமாகவும் எதிர்கொள்வது கோழைத்தனம்!
இந்தியாவுக்கும் பாசிசத்திற்குமான யுத்தம்
உங்களின் இந்த மிரட்டல் உருட்டல் அரசியலை மக்கள் கவனித்துக் கொண்டுதான் இருக்கிறார்கள். இது இந்தியா கூட்டணிக்கும் பாஜகவுக்கு மான யுத்தம் அல்ல. இது இந்திய நாட்டு மக்களுக்கும் - பாசிச பா.ஜ.க.வுக்குமான யுத்தம்! இந்த யுத்தத்தில் மக்கள்தான் வெற்றி பெறுவார்கள். பாசிச பா.ஜ.க. வேரோடும் - வேரடி மண்ணோடும் வீழ்த்தப்படும். இந்திய மக்கள் இப்போது இந்தியா கூட்டணியின் பக்கம் அணி திரண்டுவிட்டார்கள்! பிரதமர் அவர்களே! இந்தியா கூட்டணி மாபெரும் வெற்றி! வெற்றி! வெற்றி! என்று ஜூன்  4-ஆம் தேதி வரவிருக்கும் செய்தி உங்கள் தூக்கத்தைத் தான் தொலைக்கப் போகிறது!
தமிழுக்காக  போலிக் கண்ணீர்
நான் கேட்பது, தமிழ் மீதும் - தமிழ்நாட்டின் மீதும் - தமிழர்களின் மீதும் உங்களுக்கு ஏன்  இவ்வளவு வெறுப்பு? தமிழ்நாட்டுக்கு விரோதமாக எல்லா வற்றையும் செய்துவிட்டு, தமிழ்தான் மூத்தமொழி என்று  பிரதமர் மோடி போலிக் கண்ணீர் வடிக்கலாமா? சமஸ்கிருத வளர்ச்சிக்கு நீங்க கொடுத்த நிதி எவ்வளவு? தமிழ் வளர்ச்சிக்குக் கொடுத்த நிதி எவ்வளவு? இதை கூச்சமில்லாமல் தமிழ்நாட்டுக்கு வந்து கூறுவாரா அவர்?
வெறுப்புத் தீயின் விளைவு?
நீங்கள் வளர்க்கின்ற வெறுப்புத் தீ என்ன செய்கிறது என்று தெரியுமா? ஒன்றிய பா.ஜ.க.  அமைச்சர் ஒருவர், பெங்களூரில் வெடித்த குண்டு தமி ழர்கள் வைத்த குண்டு என்று சொல்கிறார். தமிழர்களை வன்முறையாளர்களாக - பயங்கரவாதிகளாக சித்தரிக்கப் பார்க்கிறது பா.ஜ.க. தமிழ்நாட்டு மக்களை எப்படியெல்லாம் கொச்சைப்படுத்தி பேசலாம் என்பதில்தான், பா.ஜ.க.வை சேர்ந்தவர்களின் எண்ணம் முழுவதும் இருக்கிறது. பா.ஜ.க. மக்களிடமிருந்து சுரண்டுமே தவிர, மக்களுக்கு எதுவுமே தராது! அதனால்தான், மக்கள் இயற்கை பேரிடரில் பாதிக்கப்படும்போது, நம்முடைய நிதியில் இருந்தே நாம் தருகிறோம். அதையும் மனச்சாட்சியே இல்லாமல் கொச்சைப்படுத்தி, அதில் ஆனந்தம் அடைவது என்ன மாதிரியான அரசியல்? தமிழ்நாட்டிலிருந்து ஏராளமான நிதியை வரியாக வசூல் செய்கிறீர்கள்! அதிலிருந்து நியாயமான பங்கை  ஏன் திருப்பிக் கொடுப்பதில்லை என்றுதானே கேட்கிறோம்! ஒரு ரூபாய் வசூல் செய்துவிட்டு, 29 பைசா மட்டும் திருப்பி கொடுப்பது நியாயமா? முறையா? தருமமா? என்று கேட்கிறோம்!
நிர்மலா சீதாராமனின் வாய்க்கொழுப்பு
இதைக் கேட்டால், சில நாட்களுக்கு முன்னால் ஒன்றிய நிதி அமைச்சர் நிர்மலா சீதாராமன் ஆணவமாகச் சொல்கிறார்! மக்களுக்கு நிவாரணம் வழங்குவது பிச்சையாம்! எவ்வளவு ஆணவம்! எவ்வளவு  வாய்க் கொழுப்பு! மாண்புமிகு நிர்மலா சீதாராமன் அவர்களே… உங்கள் அரசியலுக்காக தமிழ்நாட்டு மக்களை கொச்சைப்படுத்துவீர்களா? பாதிக்கப்பட்ட மக்களை அவமானப்படுத்துவீர்களா? மக்களுக்குக் கொடுப்பது எதுவுமே பிச்சை அல்ல; அது அவர்களின் உரிமை! மக்கள் பாதிக்கப்படுகிறபோது அவர்களுக்கு உதவி செய்ய வேண்டியது, அரசியலில் இருக்கும் நம்மு டைய கடமை! அந்தக் கடமையைத்தான் தி.மு.க. அரசு சரியாக செய்துகொண்டு இருக்கிறது. கார்ப்பரேட் கம்பெனிகளுக்கு பல்லாயிரம் கோடி தள்ளுபடி செய்கிறீர்களே… தொழிலதிபர்கள் கூட்டத்தில் சென்று இப்படி பேசுவீர்களா? ஏழைகள் என்றால் அவ்வளவு இளக்காரமா? ஒரு  ரூபாய்க்கு பொருள் வாங்கினால்கூட வரி கட்டுகிறார்களே மக்கள்… அவர்கள் பாதிக்கப்படும்போது அரசாங்கம் உதவ வேண்டும் என்று எதிர்பார்ப்பது தவறா? மக்களுக்கு உதவ முடியவில்லை என்றால் எதற்கு நிதி அமைச்சர் பதவி? பா.ஜ.க.வில் இருக்கின்ற ஒவ்வொருவருக்கும் சொல்கிறேன்… உங்களுடைய இந்த ஆணவம்தான் பா.ஜ.க.வை வீழ்த்தப் போகிறது! 
லாலி பாடிய பழனிசாமி  இப்போது பேச என்ன அருகதை?
இப்படிப்பட்ட எதேச்சதிகார - சர்வாதிகார பா.ஜ.க.வைத் தமிழ்நாட்டில் இருக்கிற பழனிசாமி கண்டிக்கிறாரா? நம்மைப் போல் விமர்சனம் செய்கிறாரா? எங்காவது கண்டித்து அறிக்கை விடுகிறாரா? குடியுரிமைத் திருத்தச் சட்டத்துக்கு ஆதரவாக வாக்களித்துவிட்டு சிறுபான்மையினர் நலன் பேசுகிறார் பழனிசாமி! அவரின் இருண்ட கால ஆட்சியை நீங்கள் எல்லாம் மறந்துவிட்டு இருப்பீர்கள் என்று தப்புக்கணக்கு போடுகிறார் பழனிசாமி! தூத்துக்குடி துப்பாக்கிச் சூடு - கொடநாடு கொலை - கொள்ளை, தற்கொலை - மர்ம மரணங்கள் - பொள்ளாச்சி பாலியல் வன்முறை என்று பழனிசாமி ஆட்சியின் அவலங்கள் என்று நீண்ட பட்டியலே போடலாம்! ஊழல் கறை படிந்த அவரின் கரங்களை காப்பாற்றிக் கொள்ள பா.ஜ.க.வுடன் கூட்டணி வைத்து, பா.ஜ.க.விற்கு பாதம்தாங்கியாக இருந்து, பா.ஜ.க. தமிழ்நாட்டுக்குச் செய்த அத்தனை துரோகங்களுக்கும் துணை நின்று, அதற்கு லாலி பாடியவர் பழனிசாமி! இப்போது அதே பா.ஜ.க.வின் கதை - திரைக்கதை - வசனம் - டைரக்‌ஷனில் கள்ளக்கூட்டணி நாடகத்தை நடத்திக்கொண்டு இருக்கிறார். பழனிசாமி நடத்தும் நாடகம் விரைவில் முடிவுக்கு வரும்! பா.ஜ.க.வின் பாசிச எண்ணங்களுக்கும் முடிவுரை எழுதப்படும்! இதெல்லாம் நடப்பதற்கு, நம்முடைய இந்தியா கூட்டணி ஒன்றியத்தில் ஆட்சி அமைக்க வேண்டும்! அப்போதுதான், நம்முடைய இந்திய நாட்டையும் - இந்திய அரசியலமைப்புச் சட்டத்தையும் - நாட்டின் பன்முகத் தன்மையையும் - சகோதரத்துவத்தையும் - காப்பாற்ற முடியும்! இந்தியாவிற்கு ஒளிமயமான எதிர்காலத்தை உருவாக்கக் காத்திருக்கும் இந்தியா கூட்டணிக் கட்சிகளுக்கு வாக்களிப்பீர்!
 
 


 
