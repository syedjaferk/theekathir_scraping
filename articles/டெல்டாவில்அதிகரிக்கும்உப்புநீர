
டெல்டாவில் அதிகரிக்கும் உப்புநீர் 


நமது நிருபர்
அக்டோபர் 25, 2023
10/25/2023 11:52:22 PM



ம யிலாடுதுறை, நாகை, திருவாரூர், தஞ்சை மாவட்டங்கள் தமிழ கத்தின் நெற்களஞ்சியமாக திகழ்கின்றன. விவசாயமே முதன்மைத் தொழிலாக உள்ளது. முப்போகம் சாகுபடி செய்யப்பட்டு வந்த இந்த மாவட்டங்களில் காவிரி நீர் உரிய நேரத்தில் கிடைக்காததால் நிலத்தடி நீரை பயன்படுத்தும் வகையில் தமிழக அரசு விவசாயத்திற்கு இலவச மின்சாரம் வழங்கி வருகிறது.
அதனால் பம்புசெட் அமைத்து விவசாயி கள் குறுவை சாகுபடி செய்வதும், காவிரி நீரை கொண்டு சம்பா, தாளடி சாகுபடி செய்வதை வாடிக்கையாக வைத்திருந்தனர். ஆனால் சில ஆண்டுகளுக்கு முன்பு ஏற்பட்ட கடும் வறட்சியால் கடற்கரையோர கிராமங்களில் நிலத்தடி நீர் உப்புநீராக மாறியதால் காவிரி நீரை நம்பித் தான் சாகுபடி செய்ய வேண்டிய நிலைக்கு குறிப்பாக நாகை, மயிலாடுதுறை மாவட்ட விவசாயிகள் தள்ளப்பட்டனர்.
வயல்களில் உப்புத் தன்மை
இந்நிலையில், டெல்டாவின் பல்வேறு பகுதிகளில் விளைநிலங்களில் மண்ணில் உப்புத்தன்மை அதிகரித்திருப்பது விவசாயிகளை கவலை அடையச் செய்துள்ளது. வயல்களில் உப்புத் தன்மை காரணமாக டெல்டா மாவட்டங்களில் பெரும்பாலான இடங்களில் மேல்மட்ட மோட்டார்களில் தண்ணீர் வராமல் போனதால் ஆழ்துளை கிணறு (நீர்மூழ்கி) மோட்டார்கள் அமைப்பதை விவசாயிகள் அதிகரித்தனர்.
இதன் மூலம் தட்டுப்பாடு இன்றி தண்ணீர் கிடைத்ததால் பல லட்சம் செலவு செய்து நீர்மூழ்கி போர்வெல்களை அமைத்து சாகுபடி செய்யத் தொடங்கினர். 150 அடி ஆழத்திற்கும் கீழ் சென்று நீர் மூழ்கி மோட்டார் அமைத்து தொடர்ந்து தண்ணீர் எடுக்கப்படுவதால் தண்ணீரில் உப்பின் அளவு அதிகரித்து அந்த நீரை கொண்டு சாகுபடி செய்யப்படும் வயல்களிலும் உப்புத் தன்மை படிப்படியாக அதிகரிக்கத் தொடங்கியுள்ளது. இந்த ஆண்டு காவிரி யில் முறைப்படி தண்ணீர் வராததால் நிலத்தடி நீர்மட்டம் வெகுவாக குறைந்தது. இதனால் நீர்மூழ்கி மோட்டார்களில் வரும் தண்ணீரில் உப்புத் தன்மை அதிகரித்துள்ளது தெரியவந்துள்ளது.
கருகிய பயிர்கள்
குறுவை அறுவடை செய்து சம்பா, தாளடி நடவு செய்த வயல்களில் நடவு செய்த பயிர்கள் பச்சை பிடிக்காமல் பாசிபடர்ந்து ஓரிரு வாரங்களில் கருகத் தொடங்கியதால் விவசாயிகளுக்கு நஷ்டத்தை  ஏற்படுத்தி யுள்ளது. மயிலாடுதுறை மாவட்டத்தில் நடப்பாண்டு ஒரு லட்சத்து 12 ஆயிரம் ஏக்கரில் நெல் சாகுபடி செய்ய இலக்கு நிர்ணயிக்கப்பட்டது. அதில் 50 ஆயிரம் ஏக்கருக்கு மேல் நடவு பணிகள் முடி வடைந்த நிலையில் காவிரி நீர் கிடைக்க வில்லை. இதனால் பம்புசெட் நீரை கொண்டு மயிலாடுதுறை, செம்பனார் கோவில், குத்தாலம், சீர்காழி, கொள்ளிடம் ஆகிய வட்டாரங்களில் சாகுபடி செய்யப்பட்ட சம்பா, தாளடி பயிர்கள் பச்சை பிடிக்காமல் கருகி சேதமடைவது பரவலாக காணப்படுகிறது என்று விவசாயிகள் கவலையடைந்துள்ளனர்.
மயிலாடுதுறை அருகே பொன்னூர் கிராமத்தில் நெல் நடவு செய்த பயிர்கள் 20 நாட்கள் ஆகியும் பச்சை பிடிக்காமல் படிப்படியாக கருகி அழுகத் தொடங்கியது. தகவலறிந்த வேளாண் துறை அதிகாரிகள், ஆடுதுறை நெல் ஆராய்ச்சி நிலைய பேராசிரியர்கள் வயல்களை பார்வையிட்டு ஆய்வு செய்தனர். அப்போது பாதிக்கப்பட்ட மண்ணில் மணிச்சத்து அதிகமாக இருப்ப தால் இந்த பாதிப்பு ஏற்பட்டதாக தெரி வித்துள்ளனர்.
இதுகுறித்து ஆடுதுறை நெல் ஆராய்ச்சி நிலைய நோய் இயல்துறை பேராசிரியர்கள் கூறுகையில், ‘”மயிலாடுதுறை, நாகை, திரு வாரூர், தஞ்சை ஆகிய டெல்டா மாவட்டங் களில் நிலத்தில் மணிச்சத்து (பாஸ்பரஸ்) அதிகமாக இருப்பதால் பச்சைபாசியின் வளர்ச்சி அதிகரித்து பயிர்களின் வேர் களுக்கு கிடைக்க வேண்டிய ஆக்சிஜன், சூரியஒளி கிடைக்காமல் காய்ந்து வருகிறது.
 முற்றிலும் அழிந்த பயிர்
விவசாயிகள் சிலர் கூறுகையில், பல்வேறு கிராமங்களில் ஏராளமான ஏக்கரில் வயலில் பாசிபடர்ந்து பயிர்கள் வேர் அழுகி காயத்தொடங்கியது. நடவு செய்த ஒரு மாதத்தில் அனைத்து பயிர்களும் அழுகின. இதுகுறித்து விவசாயிகள் வேளாண் துறை அதிகாரிகளிடம் தெரிவித்தபோது அவர்கள் வந்து ஆய்வு செய்து உப்புத்தன்மை அதிகமாக இருக்கிறது என்று கூறுகின்றனர். ஏக்கருக்கு 20 முதல் 25 ஆயிரம் ரூபாய் வரை செலவு செய்து நடவு செய்த பயிர்கள் முற்றிலும் அழிந்துவிட்டன. முற்றிலும் அழிந்த 10 ஏக்கர் பரப்பளவில் மீண்டும் விலைகொடுத்து வெளியில் இருந்து நாற்று வாங்கி நடவு செய்ய வேண்டியுள்ளது என்று கூறுகின்றனர்.
எஞ்சிய வயல்களுக்கு நாற்று கிடைக்காததாலும் வேளாண் துறையினர் கூறிய ஆலோசனைப்படி வயலை காய வைத்துள்ளனர். பயிர்கள் வளருமா என்று தெரியவில்லை. இது போல். மயிலாடு துறை மாவட்டத்தில் அனைத்து வட்டாரங் களிலும் நூற்றுக்கணக்கான ஏக்கர் சம்பா சாகுபடி நெல் வயல்களில் பாதிப்பு ஏற்பட்டுள்ளது. அந்தந்த பகுதி விஏஓ மற்றும் வேளாண்துறை அதிகாரிகள் வந்து பார்வையிட்டு செல்கின்றனர். 
காவிரி நீர் இல்லாததால் பம்புசெட் நீரை கொண்டு சாகுபடி செய்வதும் இப்போது பாதிக்க தொடங்கியுள்ளது. இது போன்று பாதித்த பயிர்கள் குறித்து வேளாண் துறை மூலம் கணக்கெடுத்து தமிழக அரசு நிவாரணம் வழங்க நடவடிக்கை எடுக்க வேண்டும்.
மேலும் நிலத்தடி நீரில் உப்புநீர் கலந்துள்ளது குறித்து தமிழ்நாடு அரசும் வேளாண் துறை ஆய்வாளர்களும் உரிய வாறு ஆய்வு செய்து உப்பு நீர் அதி கரித்துள்ளதை இப்போதே கட்டுப்படுத்த வேண்டும். - ஆரூரான் 
