
நமக்கான நிலத்தை  நாமே எடுக்க வேண்டும் - ஆர்.சிங்காரவேலு


நமது நிருபர்
அக்டோபர் 25, 2023
10/25/2023 11:02:59 PM



மாநாட்டின் நிறைவில்  பாலஸ்தீன மக்களுக்காக போராட்டத்தில் ஈடுபட்ட பிரதிநிதிகள்.
தென்னாப்பிரிக்காவின் ஜோகன்னஸ்பர்க் மாநகரில் ‘மனித துயரங்கள் குறித்த மூன்றாவது சர்வதேச மாநாடு’ அக்டோபர் 14 முதல் 18 வரை நடைபெற்றது. 70 நாடுகளுக்கு மேல்  பங்கேற்றன. சுமார் 500 தொழிற்சங்க தலைவர்கள், இடதுசாரிக் கட்சிகளின் பிரதிநிதிகள் மாநாட்டில் பங்கேற்றனர். விவாதங்களின் மையப் பொருளாக ‘சோசலிசம்’ இருந்தது.
சர்வதேச மக்கள் மாமன்றம், தென்னாப்பிரிக்க உலோகத் தொழிலாளரின் தேசிய சங்கம், குடிசை வாழ் மக்கள் இயக்கம், தென்னாப்பிரிக்க சோசலிச புரட்சிக் கட்சி ஆகியவை இணைந்து இந்த மாநாட்டை நடத்தின. உலக முதலாளித்துவ அமைப்பு இயற்கை, தொழிலாளி வர்க்கம், ஏழைகள், கிராமப்புற விவ சாயிகள் மற்றும் பூர்வீக குடிமக்களைச் சுரண்டி உயிர் வாழ்கிறது என உலோகத் தொழிலாளர் சங்கத் தலைவர் முதல் நாள் துவக்க நிகழ்வில் பேசினார்.
பாலஸ்தீன நிலைமைகள் குறித்து விவாதம் நடைபெற்றது. பாலஸ்தீனம் மீதான இஸ்ரேலின் ஆக்கிரமிப்புகளை முடிவிற்கு கொண்டுவர சர்வதேச ஒருமைப்பாட்டு இயக்கத்தை வலுப்படுத்துவது குறித்து விவாதிக்கப்பட்டது. போராளிகள் குழு தலைவர்களும் இம்மாநாட்டில் பங்கேற்றனர். 
சிலியின் அனுபவங்கள்
மனிதகுலம் சந்திக்கும்  பிரச்சனைகளுக்கு சோசலிசத் தீர்வுகள் காண்பது குறித்து விவாதம் நடைபெற்றது. சிலி கம்யூனிஸ்ட் கட்சி உறுப்பினரும், மாநகராட்சி மேயருமான தோழர் தனது  அனுப வங்கள் குறித்து பேசினார்.  சுகாதாரம், மருத்துவம், வீட்டு வசதி, அதிகரித்து வரும் வாழ்க்கைச் செல வினம் போன்ற பிரச்சனைகளுக்கு தீர்வு குறித்து மக்களுடன் கலந்து பேசுவது, சமூகத் திட்டங்கள், சமூக சேவைகள் மூலம் மக்கள் கிளினிக், மானி யத்துடன் கூடிய வீட்டு வசதி போன்றவற்றை ஏற்படுத்தி அவரது நிர்வாகம் மக்களின் நம்பிக்கையைப் பெற்றதை குறிப்பிட்டார். சோசலிசம் வெறுமனே ஒரு சாத்தியப்பாடு அல்ல; அது ஒன்றே சாத்தியப்பாடு என்றார்.
மக்களை  சக்தியுள்ளவர்களாக மாற்ற...
சீன பத்திரிகையாளர் ஒருவர், 1949 முதல் சீனா அதற்குரிய பாதையில் சோசலிச நிர்மாணத்தில் பயணித்து வருவதை குறிப்பிட்டார். பல கட்டங்க ளைக் கடந்து, பல முன்னேற்றங்கள், பல படிப்பினை கள் பெற்றுள்ளோம் எனவும் குறிப்பிட்டார். மோச மான வறுமை சீனாவில் ஒழிக்கப்பட்டு விட்டது. இதில் மக்களின், விவசாயிகளின், ஏழைகளின் முயற்சி களும் இருந்தன. 
வெனிசுலாவின் சைமன் பொலிவார் நிறுவன நிர்வாக இயக்குநர் கார்மென் நவாஸ், பொலிவாரியப் புரட்சி குறித்தும் மக்களை மையப்படுத்திய சமூகக் கொள்கைகள் மூலம் சோசலிச உணர்வை உருவாக்கி வருவது குறித்தும் பேசினார். 1989இல் சோசலி சம் குறித்து பேசாத வெனிசுலா மக்கள், 30 ஆண்டு க்குப் பிறகு சாவேஸ் முயற்சியால் சோசலிசம் குறித்து பேசத் துவங்கினர் எனவும் நவாஸ் குறிப்பிட்டார்.
மார்க்சிய வரலாற்று ஆசிரியர் விஜய் பிரசாத் பேசும்போது, சோசலிசம் என்பது பசி, கல்லாமை, வீடின்மை போன்றவற்றை மாற்றி சமூகத்திற்கு ஒரு புதிய முகமளிக்கக்கூடியது என்றார். தீமைகள், பிரச்ச னைகளை வெல்ல வேண்டும் என்ற உணர்வு உலகின் பெரும்பான்மை மக்களுக்கு உள்ளது; இருப்பி னும், இதை நிறைவேற்றும் சக்தி அற்றவர்களாக அவர்கள் உள்ளனர். இந்த சக்தியை உருவாக்க தொழிலாளி வர்க்கம் மற்றும் விவசாயிகளின் அமைப்பு களை வலுப்படுத்த வேண்டும். போராட்டக் கலாச்சா ரம் மறு நிர்மாணம் செய்யப்பட வேண்டும் எனவும் கூறினார்.
சூழலியல் நெருக்கடி
மாநாட்டின் நிறைவில், சோசலிசப் பின்புலத்தில் சுற்றுப்புறச் சூழல் நெருக்கடிக்கு தீர்வு காண்பது எவ்வாறு என விவாதிக்கப்பட்டது. ஒவ்வொரு ஆண்டும் அரசாங்க அதிகாரிகள், சிந்தனையாளர்கள், தன்னார்வத் தொண்டு நிறுவனங்கள், தனியார் துறை பிரதிநிதிகள் என அனைத்துத் தரப்பினரும் பங்கேற்கும்  உச்சி மாநாடு நடைபெறுகிறது. கால நிலை  மாற்ற நெருக்கடிக்கான தீர்வு குறித்து  உலகத் தலைவர்கள் இம்மாநாட்டில்  விவாதிக்கி றார்கள். காலநிலை குறித்த மாநாடு யுனிலிவர், ஃபேயர், நெஸ்லே போன்ற உலகின் மிகப் பெரும் பன்னாட்டுக் கம்பெனிகள் செலவில் நடைபெறு கிறது. ஆனால் உலகை அழிவின் விளிம்பில் கொண்டு வந்து நிறுத்தியதும் இதே பன்னாட்டு கம்பெனிகள் தான். இதனால் உலகை அதிகமாக மாசுபடுத்திய, புவி வெப்பமயமாதலுக்கு காரணமான குற்றவாளி களை உலக மாநாடு சுட்டிக்காட்டுவது இல்லை. உயிரினங்களை அழிவில் இருந்து காப்பாற்ற தீர்வுகளும் வருவதில்லை. அரட்டை மாநாடுகளாக பருவநிலை மாநாடுகள் நடைபெறுகின்றன என்பதை இந்த விவாதம் விமர்சித்தது.
அமெ.ராணுவம் ஏற்படுத்தும் மாசு
இந்தியாவைச் சேர்ந்த பன்வார் சிங் பேசும்போது, உலகின் மிகச்சிறந்த விஞ்ஞானிகள் கூட தற்போ தைய உலக அமைப்பு அழிவுப் பாதையில் சென்று கொண்டிருக்கிறது என்பதை உணர்ந்துள்ளனர். அமைப்பு ரீதியாக மாற்றம் தேவை என அவர்கள் கருதுகின்ற னர். அதாவது முதலாளித்துவம் முடிவு பெற வேண்டும்; சோசலிசம் உதயமாக வேண்டும் என்றார். 
துனீசியா நாட்டில் அடிக்கடி வறட்சி, வெப்ப அலைகள் ஏற்படுகின்றன. 140 நாடுகள் இணைந்து உலகை மாசுபடுத்துவதை விட அமெரிக்க ராணுவம் மாசுபடுத்துவது அதிகம் என துனீசியா பிரதிநிதி அம்பலப்படுத்தினார். ஆனால் தெற்குலக ஏழை நாடுகள் மற்றும் ஏழைகள் தான் உலகம் மாசுபடு தலுக்கு காரணம் என பணக்கார நாடுகள் கூசாமல் குற்றம் சாட்டுகின்றன. 
பசுமை ஹைட்ரஜன் தயாரிக்க ஏராளமான நீர் தேவைப்படுகிறது. எகிப்து, லிபியா, துனீசியா மற்றும் சகாரா பாலைவனத்தைச் சுற்றியுள்ள நாடுகளிலே இருந்து பணக்கார நாடுகள் புதுப்பிக்கத்தக்க எரிசக்திக்கு தேவையான பசுமை ஹைட்ரஜன் போன்றவற்றை பெறுகின்றன. இது, சூழலியல் பாதிப்பின் முக்கியமான கூறு ஆகும்.
சோசலிசத்திற்கான போராட்டம்
இம்மாநாட்டில் தொழிலாளி வர்க்கம் சந்திக்கும் பிரதான சவால்கள் குறித்தும், அவற்றை எதிர் கொள்ள தொழிலாளி வர்க்கத்தை திரட்டுவது குறித்தும் விவாதிக்கப்பட்டது. முதலாளித்துவ அமைப் பில் நாம் எதிர்கொள்ளும் பிரதான பிரச்சனைகள் விவா திக்கப்பட்டன. நவீன தாராளமயக் கொள்கைகள் மூலம் ஆளும் வர்க்கம் தொழிலாளிகள் மீது மூர்க்கத்தன மான தாக்குதலில் ஈடுபடுகிறது. சமுதாயம் சந்தித்து வரும் பிரச்சனைகளுக்கு முதலாளித்துவத்தால் தீர்வு காண முடியவில்லை. ஒன்றுபட்ட தொழிலாளி வர்க்கமே பிரச்சனைகளை எதிர் கொள்ள முடியும்.
சிக்கனச் சீரமைப்பு, கல்வி, சுகாதாரம், பொதுச்  சேவைகளில் அரசு முதலீடுகள் குறைப்பு போன்றவை நமது வாழ்க்கையைச் சீரழிக்கின்றன. மூலதனம் என்பது சுரண்டலுடன் பின்னிப் பிணைந்துள்ளது. சுரண்டலுக்கு எதிராகப் போராட மக்களை தயார்ப் படுத்த வேண்டும். வேலைதளத்தில், குடியிருப்பு பகுதி களில், தொழிலாளரை அமைப்பு ரீதியாக திரட்டிட அணுக வேண்டும் எனப் பல ஆலோசனைகளை பிரதிநிதிகள் முன் வைத்தனர்.
தென்னாப்பிரிக்கத் தலைவர் ஒருவர் தனது உரை யில் நிலம் என்பது ஹெலிகாப்டர் மூலமோ, வெள்ளித் தட்டில் வைத்தோ நமக்கு வழங்கப்படாது. எப்போதும் ஆளும் வர்க்கம் நிலம் வழங்காது. நமக்கான நிலத்தை நாமே எடுக்க வேண்டும் என்றார்.
சுகாதாரம், பொது வீட்டு வசதி, புலம்பெயர்வோர் உரிமைகள், தேசங்களின் உணவு இறையாண்மை போன்ற தலைப்புகளிலும் விவாதம் நடைபெற்றது.  கட்டுரையாளர் : சிஐடியு மூத்த தலைவர்
