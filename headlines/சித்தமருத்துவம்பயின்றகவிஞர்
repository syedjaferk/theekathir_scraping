
சித்த மருத்துவம் பயின்ற கவிஞர்


நமது நிருபர்
ஜூன் 3, 2019
6/3/2019 12:00:00 AM



உணர்வுத் தீவிரமும்  இசைமை கூடியதுமான உங்களது மொழிநடையை   எங்கிருந்து எப்படி பெற்றீர்கள் ?
திருக்குறளும் சித்தமருத்துவ பாடல்களும் அதற்குக் காரணம். என்னுடைய பள்ளிக் காலத்தில் 1330 குறளையும் மனனம்செய்தேன். எங்கிருந்து எப்படித் தலைகீழாகக்கேட்டாலும் அந்தக் குறளை சரியாகச் சொல்வேன். சித்த மருத்துவக் கல்லூரி படிப்பிலும் பாடத்தில் உள்ள அனைத்துப் பாடல்களையும் மனனம் செய்தாக வேண்டும். பாடத்தில்சுமார் 500 மூலிகைகள் உண்டு. வெற்றிலை, மஞ்சள் என ஒவ்வொரு மூலிகைக்கும் ஒருகுணபாடம் குறித்த பாடல் உண்டு. அனைத்தையும் மனனம் செய்தாக வேண்டும். எந்த ஒருசித்த மருத்துவருக்கும் ஆயிரம் பாடல்களுக்குக் குறையாமல் நினைவில் இருக்கும். இதில், மனம் என்கிற இடம்தான் மிக முக்கியமானது. ஒரு பாடலை , அது மொழியால் கட்டப்பட்டுள்ள இசைமையோடு மீண்டும் மீண்டும் உச்சரிக்கவும் நினைவில் வைக்கவும் மீண்டும் அதை எழுதவும் சொல்லவுமான பயிற்சியிலிருந்துதான் என் கவிதை மொழி திரண்டது என்று நம்புகிறேன்.
சித்தமருத்துவ ஆர்வம் எப்படி வந்தது? 
அதற்கு முக்கியமான காரணம் என் அப்பா சுயம்புலிங்கம் தான்.  தமிழ் மீதும் மருத்துவம் மீதும் ஆர்வம் கொண்டவர். பழந்தமிழ் இலக்கிய வாசகர்.  தமிழ் மொழி குறித்தும் மருத்துவம் குறித்தும் தனக்குத்  தெரிந்ததை எப்போதும் சொல்லிக் கொண்டே இருப்பார் . அவருக்குக்  கிடைக்காத கல்வி எனக்குக் கிடைக்க வேண்டும் என விரும்பினார். இரண்டு ஆண்டுகள் கடுமையாகப் போராடித்தான் சித்த மருத்துவக்கல்லூரியில் இருக்கை கிடைத்தது.  அப்படியாக வேண்டியதை பெரும் போராட்ட குணமும் உறுதி மனப்பான்மையும்  கூட அப்பாவிடமிருந்து  வந்ததுதான். 
இப்போது சித்த மருத்துவப் பணியில் ஈடுபடுகிறீர்களா? 
இல்லை. ஆங்கில மருத்துவம் போலத் தொடர்ந்து அப்டேட் செய்துகொள்ள வேண்டிய அவசியம் இல்லாதது சித்தமருத்துவம். ஒரு முறை கற்றுக் கொண்டாலே வாழ்க்கை முழுவதும் நீங்கள் மருத்து
வர்தான்.  மருத்துவர் கு. சிவராமன் மருத்துவ நிறுவனத்தைச்  சிலகாலம்  நான் கவனித்துக் கொண்டிருந்தேன்.  மருத்துவராக இயங்குவதை விட மருந்து செய்வதில் தான் எனக்கு அதிக ஆர்வம். தைலம், பற்பம், செந்தூரம்,  சூரணம் என கிலோ கணக்கில் செய்வதில் ஒரு பேருணர்வு கிட்டும். ஒரு பெருமருந்தின் காலம் என்பது நூறு ஆண்டுகளுக்கும்மேல். எனவே மருந்து செய்வது ஒரு அரும் பொருளை உண்டாக்குவது போல. 
எந்த ஒரு ஆளுமைக்கும் அவரது பால்யமும் அதன் நினைவுகளும் ஆதாரமானவை. உங்களது பால்யம்  எப்படிப்பட்டது? 
மிகவும் கொண்டாட்டமாக இருந்தது . அப்பா அதற்கு ஒரு முக்கிய காரணமாக இருந்தார். மற்ற நினைவுகளை போல அல்ல.பால்யம் என்பது தனித்தன்மை உள்ள ஒருநினைவுலகம். எப்போதும் நாம் மகிழ்ச்சியாக சென்று கண்டு வரக்கூடிய ஒரு வெளியாகஅது நினைவின் தூரத்தில் இருந்து கொண்டே இருக்கிறது. மேலும் அன்று நம்மிடம்வந்து சேர்ந்த மொழி மிக நுட்பமாகத் தொடர்ந்து வேலை செய்து கொண்டே இருக்கிறது. பயணம், வாசிப்பு , அனுபவம் என எதுவுமே அங்கு நிகழாது இருந்தது என்றாலும் கூட அது நம்மை உயிர்ப்போடு வைத்திருக்கக் கூடிய செழுமையான வெளியாகத்தான் இருக்கக்கூடும்.
தொடக்க காலத்தில் உங்களை அதிகம் பாதித்த கவிஞர் யார்? 
வால்ட் விட்மன்! பாரதியை பாதித்தவர் என்று அறிந்து அவரைத் தேடிச் சென்றேன். அவரது ‘புல்லின் இதழ்கள்’ நூல் திருநெல்வேலி மாநகராட்சி அலுவலகத்தில் கிடைத்தது. இன்றைப்போல் அன்று நூலை ஸ்கேன் செய்யவோ, மெஷினில் பிரதிகள் எடுக்கவோ முடியாது. ஒரு சனிக்கிழமை என்பதாக நினைவு .... காலையிலிருந்து மாலைவரை நூலகத்திலேயே அமர்ந்து நூலை முழுமையாக எழுதி, பிரதி எடுத்துக் கொண்டு வந்தேன். யாருடைய மொழிபெயர்ப்பு என்று நினைவில்லை. விடுதிக்குவந்ததும் மீண்டும் மீண்டும் அக்கவிதைகளைத் தொடர்ந்து வாசித்துக் கொண்டே இருந்தேன். அந்தக் கவிதைகள் அவ்வளவு பரவசத்தைத் தந்தன. இப்போது இதைக் குறிப்பிடும்போதும் உடலெங்கும் வரிகளின் உணர்வுகள் ஓடுவது போல இருக்கிறது.
திருக்குறளை முழுமையாக மனப்பாடம் செய்ததாகச் சொன்னீர்கள். அன்றைக்கு அது ஒரு மாணவியின் மனனம் மற்றும் மொழியறிவு சார்ந்ததிறமை மட்டுமே. இன்றைக்கு நீங்கள் ஒரு படைப்பாளி. அது பேசும் அறம் சார்ந்த நினைவுகள், அதாவது அறிவியல் சிந்தனைகள், இன்றையவாழ்வியல் சமரசங்களின் போது உங்களைத் தொந்தரவு செய்கிறதா ?
ஆமாம். மிக நுட்பமான கேள்வி இது. தமிழ்இலக்கியம் கற்பதன் வழியாக அறவுணர்வையும் அழகியல் உணர்வையும் மிக ஆழமாக பெற்றுக் கொண்டவள் என்று நம்புகிறேன். நீங்கள் என்னைச் சுட்டிக்காட்டினாலும் சுட்டிக்காட்டாவிட்டாலும் என்னுள் பதிந்துள்ள அறவுணர்வு என்னைத் தூண்டும்; துன்புறுத்தும் . அழகியல் உணர்வும் அப்படித்தான். நான் அழகியல் என்று வெளிப்படையான புற அழகை, அலகுகளைக் குறிப்பிடவில்லை. நேர்த்தி, திருத்தம், லயம் போன்ற விஷயங்களைக் குறிப்பிடுகிறேன். எனது பொறுப்புகளில், வேலைகளில், கலைகளில்,சொற்களில் இவையெல்லாம் இல்லையென்றால் நான் மிகுந்த தொந்தரவுக்கு ஆளாகிவிடுவேன். ஒரு படைப்பாளிக்கு மட்டுமல்ல, உண்மையில் எவர் ஒருவருக்கும் இவ்விரு உணர்வும் இன்றியமையாதது. அறவியல் என்னை வழிநடத்துகிறது; வலியுறுத்துகிறது. அறம் என்பது ஒரு நல்ல உறுப்பைப்போல என்னுள் இருந்துகொண்டு என்னை இயக்குகிறது. அதை நம்பி நாம் எவ்வளவு துணிச்சலோடும் எதுவும் செய்யலாம்.
பொதுவாக கவிஞர்களுக்கு இசையின் மீது ஒரு தீரா காதல் இருக்கும். நீங்கள் இசை கற்றுக் கொண்டதாகக்  கேள்விப்பட்டிருக்கிறேன்.....
திருநெல்வேலியைப் பொறுத்தவரை நம்மைச் சுற்றி ஏதாவது நிகழ்ந்து கொண்டே இருக்கும். “நீ ஏன் எதுவும் செய்யாமல் இருக்கிறாய்?” என்று நச்சரிக்கும். 1993 - 98காலகட்டத்தில் சித்த மருத்துவப் படிப்பிற்காகநான் திருநெல்வேலியில் இருந்தபோது வயலின் கற்றுக்கொண்டேன். ஓராண்டுக்கும் மேல் கற்றுக்கொண்டேன். சில காரணங்களால்தொடர முடியவில்லை. இன்றைக்கும் அந்தவருத்தம் இருக்கிறது. இயக்குனர் பரத்பாலாவிடம் வேலை செய்து ஏ. ஆர். ரஹ்மானிடம் அறிமுகமாகி பாடல் எழுதியதுதான் இசையுடனான எனது அடுத்த தொடர்பாக அமைந்தது. மனதின் அடியாழத்தில் கிடந்த இசை என்னை விட்டுவிடவில்லை. கவிதையைக் காட்டிலும் இப்போது இசையின் மீது தீராக்காதலும் தேடலும் கொண்டிருக்கிறேன்.
கலையில் வேறு வேறு துறையில் இயங்கும் ஆளுமைகள் நட்பு பாராட்டுவதும் இணைந்து பணியாற்றுவதும் குறைவு.  உலக அளவில் புகழ்பெற்ற இசையமைப்பாளர் ஏ ஆர் ரகுமானுடன் பணியாற்றும் அனுபவம் எப்படி இருக்கிறது? 
மிக நல்ல அனுபவம்அது . அருமையான கொடுக்கல் வாங்கல், பகிர்ந்துகொள்ளல்.  எப்போது சந்தித்தாலும் வாசிக்க நூல்கள் கேட்பார்.  முதல் முறை அவருக்கு ‘கருணாமிர்த சாகரம் ‘ நூலையும் வைக்கம் முகமது பஷீரின் நூல்களையும் கொடுத்தேன்.கருணாமிர்த சாகரத்தைப் புரட்டிப் பார்த்தவர்,‘வட்டப்பாலை’ என்ற முக்கியமான பகுதியைக்கண்டதும் ‘இது எனக்கு தெரியும்.... இதுஎனக்குத் தெரியும்’ என்று ஒரு சிறுவனைப் போல உற்சாகம் கொண்டார். இசைத்தமிழ் குறித்தும் கருணாமிர்த சாகரம் குறித்தும் ஓர்ஆவணப்படம் தயாரிக்கப்பட்டு வருகிறது.அதற்கான தேடலில் பல்வேறு ஆளுமைகளை சந்தித்து தகவல்களை சேகரித்து வருகிறேன். புதிய தகவல்கள் குறித்த வீடியோவை அனுப்பி வைத்தால் பார்த்துவிட்டு அவ்வளவு உற்சாகமும் மகிழ்ச்சியுமாகப் பேசுவார். பொதுவாகக் கலை வடிவங்களைப் பொதுமைப்படுத்தி , மக்களிடம் கொண்டு சேர்ப்பதில் நம்மிடம் பெரிய ஆர்வமோ திட்டமோ இருப்பதில்லை. அதைக் கொண்டு செல்வதற்கான வழிகளை,கருவிகளைக் கண்டடைவதும் இல்லை. கருணாமிர்த சாகரம் நூலை மக்களின் கண்களுக்கும் காதுகளுக்கும் கொண்டு சேர்ப்பது குறித்து மிகக் கவனமாகத் திட்டமிட்டு வருகிறோம். இதில் ஏ.ஆர். ரஹ்மான் மிகத் தீவிரமாகவும் ஆர்வமாகவும் இருக்கிறார். இசையும் கவிதையும் சங்கமிப்பது எவ்வளவு அழகான உணர்வுபூர்வமான மகிழ்ச்சியான விஷயமோ அதே மாதிரியானது நாங்கள் இணைந்து பணியாற்றும் அனுபவம்.
(நன்றி: விகடன் தடம்)
