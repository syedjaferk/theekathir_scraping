
உச்சநீதிமன்றத்தின் வேதனையும் தமிழக அரசு செய்ய வேண்டியதும்


நமது நிருபர்
நவம்பர் 29, 2021
11/29/2021 8:49:02 PM



நாட்டில் சாதிவெறி ஓயவில்லை என்று உச்சநீதிமன்றம் வெளிப்படுத்தியுள்ள வேதனை  உண்மையானது, நியாயமானது. உ.பி.யில் நடந்த சாதி ஆணவக் கொலை தொடர்பான மேல் முறை யீட்டு வழக்கில் உச்சநீதிமன்றம் இந்தக் கருத்தினை வெளியிட்டுள்ளது. 
சாதி ஆணவக் கொலைகள்தொடர்புடைய வழக்கில் நீதிமன்றத்தில் சுதந்திரமாக சாட்சியம் கூறுவது கடுமையாக பாதிக்கப்பட்டுள்ளது. இது அரசமைப்புச் சட்டப்பிரிவுகள் 19(1) மற்றும் 21 ஆகியவை வழங்கும் உரிமைக்கு எதிரானதாகும். சாட்சிகள், பிறழ் சாட்சிகளாக மாறுவதற்கு மாநில அரசு சார்பில் அவர்களுக்கு உரிய பாதுகாப்பு வழங்காததும் முக்கியக் காரணம் ஆகும் என்று சுட்டிக்காட்டியுள்ள உச்சநீதிமன்றம், சாட்சிகளுக்கு உரிய பாதுகாப்பு வழங்குவதை மாநில அரசுகள் உறுதி செய்ய வேண்டும் என்று வலியுறுத்தியுள்ளது. 
தமிழகத்தில் அப்பட்டமாக நடந்த சாதி ஆணவப் படுகொலைகளிலும் கூட, ஆதிக்க சக்திகளின் மிரட்டல், காவல்துறையினரின் அலட்சியம், மாநில அரசின் அக்கறையின்மை ஆகியவற்றின் காரணமாக சாட்சிகள், பிறழ் சாட்சி களாக மாறி குற்றவாளிகள் எவ்வித தண்டனையு மின்றி விடுதலையான நிகழ்வுகள் உண்டு. 
சாதியின் பெயரால் நடைபெறும் ஆணவக்  கொலைகள் உள்ளிட்ட கொடுமைகளை தடுக்க பொதுச் சமூகம் வலுவான எதிர்ப்பை பதிவு செய்ய வேண்டியுள்ளது என்பதையும் உச்சநீதிமன்றம் சுட்டிக் காட்டியுள்ளது. ஆனால் பாஜக ஒன்றிய அரசு ஆட்சிப் பொறுப்புக்கு வந்தபிறகு சாதியக் கட்ட மைப்பை நியாயப்படுத்துவதும், குற்றவாளிகளை தப்ப வைப்பதும் சர்வசாதாரணமாக நடந்து வரு கிறது. பாஜக ஆளும் உ.பி. உள்ளிட்ட மாநிலங்க ளில் ஏராளமான உதாரணங்களைக் கூற முடியும். 
இந்தப் பின்னணியில்தான் சாதி ஆணவப் கொலைகளை தடுத்திட நாடாளுமன்றத்தில் தனிச்சட்டம் இயற்ற வேண்டும் என்று மார்க்சிஸ்ட் கம்யூனிஸ்ட் கட்சி தொடர்ந்து வலியுறுத்தி வரு கிறது. ஆனால் இந்திய அரசியல் சட்டத்தை விட மனு அநீதியை தங்கள் வழிகாட்டும் நெறி யாகக் கொண்டுள்ள பாஜக பரிவாரம் இத்தகைய சட்டத்தை கொண்டு வரும் என்று எதிர்பார்க்க முடியாது. 
எனவேதான் சாதி ஆணவப் படுகொலைக ளுக்கு எதிராக மாநிலங்களில் தனிச்சட்டம் இயற் றப்பட வேண்டும் என கட்சி வலியுறுத்துகிறது. முந்தைய அதிமுக ஆட்சியின் போது மார்க்சிஸ்ட் கம்யூனிஸ்ட் கட்சியின் சட்டமன்றக்குழு தலை வராக இருந்த அ.சவுந்தரராசன் இதற்கான தனி நபர் மசோதாவை கொண்டு வந்தார். ஆனால் அதிமுக அரசினால் அது ஏற்கப்படவில்லை. 
இப்போது தமிழகத்தில் ஆட்சி மாற்றம் ஏற்பட்டுள்ள நிலையில் மாநில அரசு சார்பில் முன்மொழிந்து, சாதி ஆணவப் படுகொலையை தடுப்பதற்கான தனிச் சட்டம் கொண்டு வரப்பட வேண்டும். தமிழகத்திலும் சாதி ஆணவப் படு கொலைகள் தொடர்ந்து நடந்து வரும் நிலையில் இது மிக மிக அவசியமாகும். சமூக நீதி என்பதன் அடிப்படையான அம்சமே சாதியின் பெயரால் நடைபெறும் அனைத்து அநீதிகளையும் தடுத்து நிறுத்துவதே ஆகும்.
