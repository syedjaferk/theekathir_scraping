
எழுந்தது ஜனசக்தி! -  -விந்தன் (1945) ‘கல்கி’ இதழ் 


நமது நிருபர்
செப்டம்பர் 22, 2019
9/22/2019 12:00:00 AM



“நாஜிகள் நாங்களே வீரர்கள்
நானிலம் அனைத்தையும் ஆளுவோம்
சுற்றி வளைத்துத் தாக்குவோம்
சுவஸ்திக் கொடிதனை நாட்டுவோம்!
எதிரி எவனா யிருந்தாலும்
எங்கள் எல்லையில் கால்வைத்தால்
சின்னா பின்ன மாக்கிடுவோம்
சிதறி ஓடச் செய்திடுவோம்
இறுதி வெற்றி ஜெர்மனிக்கே
இல்லை தோல்வி எங்களுக்கே!”
என்றார் `ஹிட்லர் அப்போது
எரியுது பெர்லின் இப்போது!
செஞ்சேனை கண்டு நடுநடுங்கி
‘செத்தோம் பிழைத்தோம்’ என்றலறி
ஜெர்மன் சேனை ஓடுதடா!
செங்கொடி வானில் பறக்குதடா!
பாட்டாளி மக்கள் படைகண்டு
பாஸிஸ பூதம் பதுங்குதடா!
என்றும் இல்லா அதிசயமாய்
ஏகாதி பத்தியம் ஏங்குதடா!
ஜனசக்தி திரண்டு எழுந்ததடா!
சாவைச் சிரித்துச் சென்றதடா!
மின்னல் தோன்றி மறைவதுபோல்
மின்னல் தாக்குதல் மறைந்ததடா!
வெற்றிக்குக் காரணம் இதுவன்றோ?
வெறும் இயந்திரம் வெல்லுவதும் உண்டோ?
உண்மை இதுவென்று சொல்லுவோம்;
உலகத்தைப் பின்பற்றிச் செல்லுவோம்!
இந்திய நாட்டினில் என்றுதான்
இந்த ஜனசக்தி இயங்குமோ?
எல்லோரும் மன்னர்க ளாவமோ?
ஏழை படுந்துயர் நீங்குமோ?
