
எச்சில் இலையில் உருள்வது அடிப்படை உரிமையா?


நமது நிருபர்
மே 23, 2024
5/23/2024 11:19:18 PM



எச்சில் இலைகளில் உருண்டு நேர்த்திக் கடன் செலுத்துவதற்கு விதிக்கப்பட்டிருந்த தடையை நீக்கி சென்னை உயர்நீதிமன்ற மதுரை கிளை  நீதிபதி ஜி.ஆர்.சுவாமிநாதன் வழங்கி யுள்ள தீர்ப்பு அதிர்ச்சியளிப்பதாக உள்ளது. ‘சமூக விருந்தில்’ பங்கேற்கும் பக்தர்கள் விட்டுச் சென்ற வாழை இலைகளில் உருள்வது ஆன்மீக பலனைத் தரும் என்ற நம்பிக்கை அந்த தனிப் பட்ட நபரின் ஆன்மீகத் தேர்வு என்று தீர்ப்பில் கூறப்பட்டுள்ளது. 
ஒருவர் தன்னுடைய மத நம்பிக்கையை பின்பற்றுவதற்கும் அல்லது எந்தவொரு மதத் தையும் பின்பற்றாமல் இருப்பதற்கும் இந்திய அரசியல் சட்டம் முழு உரிமை வழங்குகிறது. அது பாதுகாக்கப்பட வேண்டும் என்பதில் மாற்றுக் கருத்து இருக்க முடியாது. 
ஆனால் மத நம்பிக்கை, ஆன்மீக உணர்வு என்று அனைத்தையும் நியாயப்படுத்துவதும் அது அவருடைய தனிப்பட்ட உரிமை என்று கூறுவதும் பொருத்தமானதல்ல. 
இதேபோன்று கர்நாடக மாநிலத்தில் பிராம ணர்கள் சாப்பிட்ட எச்சில் இலை மீது உருள்வது நடைமுறையில் இருந்தது. இது தீண்டாமை அடிப்படையிலானது என்று தொடுக்கப்பட்ட வழக்கை கர்நாடக உயர்நீதிமன்றம் தள்ளுபடி செய்து விட்டது. 2014ஆம் ஆண்டு இந்த தீர்ப்பை எதிர்த்து மேல்முறையீடு செய்யப்பட்ட நிலையில் எச்சில் இலையில் உருண்டு நேர்த்திக் கடன் செலுத்துவதற்கு உச்சநீதிமன்றம் தடை விதித்தது குறிப்பிடத்தக்கது.
தமிழ்நாட்டில் இதே பிரச்சனையில் தொடுக் கப்பட்ட வழக்கில் 2015ஆம் ஆண்டு உயர்நீதி மன்ற நீதிபதி மணிக்குமார் உள்ளிட்ட இரண்டு பேர் கொண்ட அமர்வு இந்த சடங்கிற்கு தடை விதித்தது.
உச்சநீதிமன்ற தடை மற்றும் உயர்நீதி மன்றத்தின் இரு நீதிபதிகள் கொண்ட அமர்வா யம் ஆகியவற்றின் முந்தைய உத்தரவுகளுக்கு முரணாக உயர்நீதிமன்ற மதுரைக் கிளையின் தனி நீதிபதி வழங்கியுள்ள தீர்ப்பு கடும் சர்ச்சை யை ஏற்படுத்தியுள்ளது. இந்த தீர்ப்பை எதிர்த்து தமிழக அரசு உடனடியாக மேல் முறையீடு செய்ய வேண்டும்.
குழந்தை திருமணம், உடன்கட்டை ஏற்றுதல், விதவை மறுமண மறுப்பு, தேவதாசி முறை போன்ற பிற்போக்கு வழக்கங்களையும் பத்தாம் பசலிகள் தங்களது மத நம்பிக்கை என்று கூறி நியாயப்படுத்தினர். மிகப்பெரிய அளவுக்கு சமூக சீர்திருத்த இயக்கங்கள் போராடியதால்தான் ஓரளவு நிலைமை மாறியுள்ளது. மனிதனை மனிதன் அவமதிக்கும் தீண்டாமைக் கொடு மைக்குக் கூட மத ஆதாரங்களை தூக்கிக் கொண்டு வரும் மவுடீகர்கள் இப்போதும் இருக்கத்தான் செய்கிறார்கள். நீதித்துறையின் தீர்ப்புரைகள் சமூகத்தை முன்னோக்கி நகர்த்திச் செல்வதாக இருக்க வேண்டுமே அன்றி பின்னுக்கு இழுப்பதாக இருந்து விடக்கூடாது.
