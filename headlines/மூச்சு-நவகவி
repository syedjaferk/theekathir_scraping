
                   மூச்சு -  நவகவி


நமது நிருபர்
மார்ச் 8, 2020
3/8/2020 12:00:00 AM



“மூச்சே - உயிர் மூச்சே “- என்று
படுக்கையில் நீ என்னைப்
பாராட்டிக் கொண்டாடினாய்!
ஆணே! -என் - அன்பே! -இந்த 
“உயிர் மூச்சு” விட்டுவந்த
பெருமூச்சின் சேதி கேளாய்!
(மூச்சே)
ஆதியில் வேட்டையின் போது நீ - உன்
ஆயுதம் ஏந்திமட்டும் ஓடினாய்.
ஆயுதத் துடன்சிசு பாரமும் - என்
அக்குளில் சுமந்தவேட்டைக் காரி நான்!
         கூடுதல் சுமைஆச்சு என் காதலா!
         நீண்டதென் பெருமூச்சு அதனாலடா!
என்பெரு மூச்சின் எடையும் நீளமும்
உன்பெரு மூச்சிலும் அதிகம்.
உனைவிட என்னுடன் ஒட்டிவந்த சிசுஅந்த
ஓசையின் ஆழத்தை அறியும்.
(மூச்சே)
ஏடறி யாஆதித் தேதியில் - நாம்
இருந்தோம் சமத்துவ வாதியாய்.
விருட்சங்கள் வனங்களின் சிநேகிதி - என்னை
வீட்டுக்குள் நிழல் செடி ஆக்கினாய்!
         மலை முடி தாண்டிய என் பாதமோ 
         அடுப்படி மேடும் இன்று தாண்டிடுமோ?
அடுக்களை இருட்டில் என் அனல் மூச்சும் பெருமூச்சும்
பெருக்கும்; உயிர் மூச்சை ஒடுக்கும்.
மோக மூச்சுவிடும் காதலா உன் செவிக்கென்
சோக மூச்சு மட்டும் கசக்கும்.
(மூச்சே)
பாரடா என் மூச்சின் விசையிலே - ஆண்
படகோடும் வாழ்வெனும் நதியிலே!
ஆயினும் உங்களின் கொடும்” சதி”-தீயை
ஊதி அணைக்கத்தான் முடியலே!
         பெண்ணடிமை வாழ்வே தீ; தெரியாதா?
         தீயாமல் தீய்கிற நான் சதி மாதா!
ஆலையில் ,சாலையில், வீட்டினில், பாட்டினில்
ஆண்குலம் மூட்டிய தீயினை
காதலா நீயுமே சேர்ந்தணை; அன்று காண் 
தென்றலாய் நான் விடும் மூச்சினை! 
(மூச்சே)
