
 ‘உன்னையே நீ படி: எழுத வரும்’


நமது நிருபர்
டிசம்பர் 23, 2019
12/23/2019 12:00:00 AM



சி.ஆர்.என சக படைப்பாளிகளால் கொண்டாடப்படுகிறவர் சி.ரவீந்திரன். இதுவரை 14 நாவல்கள், 8 சிறுகதை தொகுப்புகள், 5 மொழிபெயர்ப்புகள், 2 திறனாய்வு நூல்கள், ஒரு நாடகம் எழுதியுள்ளார். வானம்பாடி எழுத்தாளர்களின் ஒருவரும், படைப்பு முன்னோடிகளில் ஒருவருமான கொங்கு மண்டல எழுத்தாளர் சி.ரவீந்திரன் படைப்புகள் குறித்த ஆய்வரங்கம் கோவையில்  நடைபெற்றது. தமிழ்நாடு முற்போக்கு எழுத்தாளர் கலைஞர்கள் சங்கத்தின் கோவை மாவட்டக்குழுவினர் ஏற்பாடு செய்த நிகழ்விற்கு மாவட்ட தலைவர் தி.மணி தலைமை தாங்கினார். சி.ஆர். நாவல்கள் குறித்து கவிஞர் மீ.உமாமகேஸ்வரி, சிறுகதை உலகம் குறித்து எழுத்தாளர் அ.கரீம் ஆகியோர் உரையாற்றினர். சி.ரவீந்திரன் படைப்புகளின் பரிமாணங்கள் குறித்து தமுஎகச மாநில கௌரவ தலைவர் எழுத்தாளர் ச.தமிழ்ச்செல்வன் சிறப்புரையாற்றினார்.



நம் காலத்தின் கதாநாயகன் 
			சி.ரவீந்திரன் சிறுகதைகள் காட்சிப்படுத்தப்பட்ட தனித்துவ அடை யாளத்தோடு  உள்ளன. நாவல்கள் சொற்சிக்கனத்தோடு படைக்கப்பட்டி ருக்கின்றன. ஒவ்வொரு நாவலும் ஒவ்வொரு விதமானவர்களின் வாழ்க்கையைப் பேசுகிறது. எனது நாற்பதாண்டு வாசிப்பு அனுப வத்தில் எனது கொள்கைக்கு மிக நெருக்க மான படைப்பாளி சி.ஆர்.என்பதை உணர்ந்து கொண்டேன். இன்குலாப் ஜிந்தாபாத், கம்யூனிஸ்ட்டுகள் வாழ்க என்கிற கோச மில்லை. இவர் தேர்ந்தெடுத்த கதைக்களம் சொல்லுகிறது முற்போக்கானவர், இடதுசாரி எழுத்தாளர் என்பதை. பழங்குடிகள், குறவர்கள் என பொதுச்சமூகம் கண்டுகொள்ள மறுத்தவர்களின் வாழ்க்கையைப் படைப்புகளாக வெளிக்கொணர்ந்துள்ளார். இவரின் கதைகள் மனித இனங்களின் வாழ்வியலை, வர்க்கத்தைப் பேசுகின்றன. படைப்புகளின் தோள் மீது கதாசிரியன்  அமர்ந்து பிரசங்கம் செய்யாமல் இருப்பதே இவரின் தனித்துவ அடையாளம். இவரின் நாவல்களை வாசிக்கையில் ஒவ்வொரு வரியும் ஒரு திறப்பை, புதிய சிந்தனைகளைக் கொடுப்பதாக உள்ளன. நம் காலத்தின் நாயகன் சி.ஆர். கொண்டாடப்பட வேண்டிய வர். ஆய்வரங்கில்                                        ச.தமிழ்செல்வன் பேசியதலிருந்து...



நான் கதைகளை எப்படி உருவாக்கினேன் என்பதுதான் முக்கியமானது. அகிலன் நா.பார்த்தசாரதி, மு.வ போன்றவர்கள் எழுத்துக்களை படிப்பேன்.  நாமும் இதுபோன்று எழுத வேண்டும் என்கிற ஆசை இருந்தது. நான் படித்துக் கொண்டிருக்கிற பொழுது நிறைய பத்திரிகைகளில் நமது பெயர் வர வேண்டும் என்கிற ஆசை இருந்தது. ஜெயகாந்தனின் உண்மை சுடும் என்கிற சிறுகதையையும், உன்னைப்போல் ஒருவன் குறு நாவலையும் படித்தேன். ஏன் இதைப் போன்று நாம் இலக்கியத்தை படைக்க கூடாது என்கிற ஆர்வம் எழுந்தது. இந்த காலத்தில்தான் பிஎஸ்ஜி கல்லூரியில் ஆங்கில இலக்கியம் படித்து கொண்டிருந்தேன். அப்போது வகுப்பில் தாற்காலிகமாக வந்த பேராசிரியர் குழந்தைசாமி, மாணவர்களின் நேரம் பயனுள்ள வகையில் இருக்க வேண்டும் என்பதற்காக ஒரு கதையை சொன்னார்.  தகழி சிவசங்கரன் பிள்ளை எழுதிய  செம்மீன் நாவல் பற்றியது. சுந்தரராமசாமி மொழிபெயர்ப்பில் வந்ததை அவர் கூறியபோது  நாங்கள் சிலிர்த்துப் போனோம். எனக்கு உடனே ஒரு ஆசை தோன்றியது. மொழிபெயர்ப்பே இவ்வளவு அருமையாக இருக்கிறதே மலையாளத்தில் உள்ள மூலக்கதையைப் படித்தே ஆகவேண்டும் என்கிற உந்துதல் ஏற்பட்டது. ஆனால் எனக்கு மலையாளம் தெரியாது. எங்கள் பகுதியில் நிறைய மலையாளிகள் மளிகைக் கடை வைத்திருந்தார்கள். அவர்களிடம் எனக்கு நல்ல பழக்கம்  இருந்தது. தமிழுக்கும், மலையாளத்திற்கும் பெரிய வித்தியாசமில்லை. ஆகவே மலையாள மொழியை கற்றுக்கொள்வது என முடிவெடுத்தேன்.  ஐம்பது பைசாவுக்கு தமிழ் மலையாள சகாயம் என்கிற சிறு நூலை வாங்கி படித்து மூன்று மாதத்தில் மலையாள மொழி கற்றேன். இதன் பிறகு மலையாள மொழியில் உள்ள செம்மீன் மூலக்கதையை வாங்கி படித்து முடித்தேன். அடுத்த கட்டமாக ஜீவா, இஎம்எஸ், அச்சுதமேன்ன் போன்றவர்களின் பேச்சை கேட்டு, அவர்களுடனான தொடர்ப்பை ஏற்படுத்திக்கொண்டேன்.  1970 களில்  கவிதைகள்தான் அதிகமாக எழுதப்பட்டது. அதிலும் தமிழில் காதல், பக்திப் பற்றியதாக இருந்தது. நாம் சமூகத்தைப் பற்றி எழுதவேண்டும். இதற்கான அமைப்பு துவங்க வேண்டும் என்ற உந்துதலில் துவங்கியதே வானம்பாடி இயக்கம். இந்த அமைப்பு துவங்கியபோது மார்க்சியத்தின் மீது ஈடுபாடு ஏற்பட்டது. இது குறித்த தொடர்புகள் ஏற்பட்டது. இந்த காலத்தில்தான் ஜெயகாந்தன் அவர்களுக்கு சாகித்திய அகதாமி விருது கிடைத்தது. இதனையொட்டி அவருக்கு கோவையில் பாராட்டுவிழா நடைபெற்றது. இந்நிகழ்ச்சியில் தகழி சிவசங்கரன் பிள்ளை பங்கேற்றார். அவரை சந்திப்பதற்கு நேரம் கேட்டேன். அவரும் சம்மதித்தார். அவருடன் சில மணிநேரங்கள் பேசினேன். அவர் தன்னுடைய அனுபவங்களை யெல்லாம் பகிர்ந்து கொண்டார்.  நான் அமேரிக்காவின் வெள்ளை மாளிகை சென்றுள்ளேன். அங்கு உணவருந்தியுள்ளேன். பிரமிளின் பேலஸ் சென்றுள்ளேன். ஆனாலும் சிறு விசயம்கூட அந்த நாடுகளைப் பற்றி எழுத முடியவில்லை. என்னால் எழுத முடிந்ததெல்லாம் என் கிராமத்தைச் சுற்றியுள்ள ஏழை எளிய மக்கள், குடிசையில் வாழும் மக்களைப் பற்றிதான் எழுத முடிந்தது என்றார். உழைக்கும் மக்களின் நலன் குறித்துதான் படைப்புகளை எழுதுவேன் என்கிற அவரின் தனித்தன்மை எனக்கு பிடித்தது.  படைப்பிலக்கியம் என்றால் என்ன என்பது குறித்து தகழியிடம் கேள்வி எழுப்பினேன். அவர் எனக்கு மூன்று விசயங்கள் சொல்லிக்கொடுத்தார். அதில் நீ உன்னையே படி. நீங்கள் மற்றவர்களோடு எப்படி பழகுகிறீர்கள். அவர்கள் உங்களை எப்படிப் புரிந்து கொள்கிறார்கள். என்பதை உணர்ந்து உன்னையே நீ படி என்றார். பின்னர் உலகத்தின் தலைசிறந்த படைப்பாளிகளின் படைப்புகளைப் படிக்க வேண்டும். அவர்கள் எதை எப்படி எழுதுகிறார்கள் என்பது குறித்து கற்றுக்கொள். மூன்றாவதாக மார்க்சியம் படி.  அரசியலுக்காக அல்ல. அது சமுக அறிவியல் ஆகவே அதனை படி. இதன்பிறகு நீ எதை பார்த்தாலும் எழுத தோன்றும். நீ இயல்பாக எழுத முடியும். எங்கு தொடங்கலாம் எங்கு முடிக்கலாம் என்பதை அதுவே உனக்கு கற்றுக்கொடுக்கும். மார்க்சியத்தின் இயங்கியல் குறித்து படிப்பதற்கு அவர் தூண்டுதலாகி விட்டார். இதனை மனதிலேயே பயிற்சியாக மேற்கொண்டேன்.  நான் எந்த நாவலையும் கற்பனையாக எழுதவில்லை. மனிதர்களின் வாழ்க்கையில் இருந்து  எழுதினேன். எனக்கு இடதுசாரிகள், தொழிற்சங்கவாதிகளின் தொடர்பு அதிகமாக இருந்தது. அவர்களே நிகழ்விடத்திற்கு அழைத்துச் சென்று எழுத வைத்தார்கள். நிகழ்வுகளைத் தொகுத்து மார்க்சியத்தின் இயங்கியல் கோட்பாட்டின் கண்ணோட்டத்தில் எழுதினேன். ஒரு கட்டத்தில் இருந்து அடுத்த கட்டம் உருவாகிறது. வாழ்க்கை தன்னைத்தானே உருவாக்கிக்கொள்கிறது. ஒவ்வொரு தனி மனிதனும் தன்னுடைய அனுபவத்தில் இருந்து தன்னைத்தானே உருவாக்கிக்கொள்கிறான் என்கிற கண்ணோட்டத்தில் வாழ்க்கையைக் கூர்ந்து பார்க்க முடிந்தது. மனிதர்களை இணைக்க முடிந்தது. வாழ்க்கையை முழுமையாகப் பார்க்க முடிந்தது மார்க்சியத்தை அரசியல்  கண்ணோட்டத்தோடு அல்லாமல் அறிவியல், தத்துவ கண்ணோட்டத்தோடு  பார்க்கிறபோது.  இதைவிடுத்து துண்டுதுண்டாக மார்க்சியத்தை படித்துக்கொண்டு நமக்குள்ளேயே தர்க்கங்களை ஏற்படுத்திக்கொள்வதும் குழம்பிக் கொண்டிருப்பதும் தேவையற்றது. மார்க்சியம் நமக்கு கற்றுக்கொடுத்த மாபெரும் அறிவியலை, மனிதகுல தத்துவத்தை எல்லோரும் கற்றுக்கொள்ள வேண்டும். மார்க்சியத்தின் பால் உடன்பாடு இருக்கிறதா இல்லையா என்பதல்ல உன்னுடைய  நிம்மதிக்கும் அறிவு தெளிவுக்கும் இந்த வாழ்க்கை பற்றிய முழுமையான புரிதலுக்கும் மார்க்சியம் அவசியம் என்பதைப் புரிய வைத்திருக்கிறது.  என்னுடைய இலக்கியம் கவனிக்கப்படாது என்று நான் நினைக்கவில்லை. அது கவனிக்கப்படும் என்பதை நான் உணர்வேன். ஆனால் என்னுடைய படைப்புகள் குறித்து பல நாடுகளில் தமிழர்கள் விவாதிக்கிறார்கள். இந்த மாவட்டத்தில், இந்த பகுதியில் எனது கதை குறித்து பேசுகிறார்கள் என கேள்விப்படுகிறபோது மன நிறைவு அளிக்கிறது. இது பரிசுகளைக் காட்டிலும் மிக முக்கியம். ஏனென்றால் படிப்பறிவு இல்லாத ஒரு சமூகப் பின்னணியில் இருந்து ஏழ்மையும் வறுமையும் வாழ்ந்த ஒரு சமூகப் பின்னணியில் இருந்து வந்த எனக்கு கிடைத்திருக்கின்ற  மிகப்பெரிய மரியாதை இது. எல்லா பல்கலைக்கழகத்திலும் எனது படைப்புகளைப் பாடமாக வைத்திருக்கிறார்கள். இதெல்லாம் பெரிய நிறைவைத் தருகிறது.  ஆகவே நமது உழைப்பு வீணாகவில்லை இந்த சமூகத்தில் வரவேற்பிருக்கிறது. படைப்புகள் இடதுசாரி கண்ணோட்டம் என்று சொல்வதை விடவும் சமூக கண்ணோட்டம் என்று முழுமையா பேசுவதுதான் சரியாக இருக்கும். சமூகம் வளர்ந்துகொண்டே இருக்கிறது அந்த சமூகத்தில் நாமும் வரலாற்றின் ஒரு சாட்சியாக இருக்கிறோம் என்பது பெருமை. என்னை உருவாக்கிய தி.க.சி, கே.முத்தையா போன்றவர்களின்  பட்டியலை சொல்லிக்கொண்டே போகலாம். அனைவரும் நேசிக்கும் ஒருவனாக இருக்கிறேன்.  இலக்கிய வாதிகளுக்குள் உள்ள ஒரு சோகம் வறுமை ஏழ்மை என எத்தனையோ போராட்டங்களுக்கு இடையே இருக்கிறார்கள். ஒரு இடதுசாரி இலக்கியம் படைப்பவனுக்கு அந்த சோகம் உண்டு. இதற்குக் காரணம் சமூகத்தின் அமைப்பு. அந்த விழிப்புணர்வைக் கொண்டு வருவதுதான் நமது லட்சியம். அது தொடர்ந்து நடக்க வேண்டும். நான் செய்யவில்லை என்றாலும் மற்றவர்கள் தொடர்ந்து செய்வார்கள். நான் மட்டுமல்ல எத்தனையோ படைப்பாளிகள் மக்கள் திரளில் இருந்து வெளிவருகிறார்கள். அவர்களை அடையாளம் கண்டு வெளிக்கொணர வேண்டும்.
தமுஎகச கோவை மாவட்டக்குழு நடத்திய சி.ரவீந்திரன் படைப்புகள் ஆய்வரங்கில் ஆசிரியரின் ஏற்புரை தொகுப்பு : அ.ர.பாபு
