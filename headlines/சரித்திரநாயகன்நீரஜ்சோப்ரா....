
சரித்திர நாயகன் நீரஜ் சோப்ரா.... 


நமது நிருபர்
ஆகஸ்ட் 9, 2021
8/9/2021 12:00:00 AM



சுதந்திரத்திற்குப் பின்னர் இந்தியா முதல் முறையாக, ஒலிம்பிக் தடகளப் போட்டியில் தங்கப்பதக்கத்தை வென்றுள்ளது. டோக்கியோ ஒலிம்பிக்கில்  ஈட்டி எறிதல் போட்டியில் இந்திய வீரர் நீரஜ் சோப்ரா தங்கப்பதக்கத்தை வென்றதன் மூலம்  வரலாற்றில் இடம் பெற்றுவிட்டார். அதனால்தான் அவரது சாதனையை ஒரு சரித்திரச் சாதனை என்று நாடே கொண்டாடிக் கொண்டிருக்கிறது. 
கடந்த 1900 ஆம் ஆண்டு நடைபெற்ற ஒலிம்பிக்போட்டியில் தடகளத்தில் கடைசியாக இந்தியா பதக்கம் வென்றிருந்தது. நார்மன் பிட்சர்ட் 200 மீ. ஓட்டம் மற்றும் 200 மீ. தடை ஓட்டங்களில் வெள்ளிப் பதக்கங்களை வென்றாலும் சுதந்திரத்
திற்குப் பின்னர் 2008 இல் தான் ஒலிம்பிக்கில்  துப்பாக்கிச் சுடுதல் போட்டியில் (அபினவ் பிந்த்ரா) இந்தியா தங்கம் வென்றது. அதன்பிறகு ஒலிம்பிக் போட்டியில் இந்தியாவுக்குக் கிடைத்த முதல் தங்கம் இதுதான். 1984 ஆம் ஆண்டு லாஸ் ஏஞ்சல்ஸ் ஒலிம்பிக் போட்டியில் தடகளத்தில் பி.டி.உஷா தவறவிட்ட பதக்க வாய்ப்பை கைப்பற்றித் தந்துள்ளார் நீரஜ் சோப்ரா. பொதுவாக ஹாக்கி, டென்னிஸ், பேட்மிண்டன், குத்துச்சண்டை போன்ற விளையாட்டுகளில் மட்டும்தான் இந்திய வீரர்கள் வெற்றிபெறுவது வழக்கம். நாடு சுதந்திரம் அடைந்த பின்னர் ஒலிம்பிக்கில் பெரிதும் சோபிக்காத தடகளப் போட்டியில் இந்தியா தங்கம் வென்றது குறிப்பிடத்தக்க சாதனை என்றே கூறவேண்டும்.
 ஒவ்வொரு ஒலிம்பிக் போட்டி முடிவடையும் போதும் பதக்கப் பட்டியலில் சின்னஞ்சிறிய நாடுகள்கூட தங்கப்பதக்கத்தைப் பெற்று மகிழ்ச்சியுடன் அவர்களது சொந்த நாட்டிற்குத் திரும்பும் நிலையில், இந்தியாவுக்குக் கடந்த 13 ஆண்டு களில் தங்கப்பதக்கம் கிடைக்கவில்லை. அந்த கவலையைப் போக்கியுள்ளார் நீரஜ் சோப்ரா. ஹரியானா மாநிலத்தில் எளிய விவசாயக் குடும்பத்தில் பிறந்தவர் நீரஜ் சோப்ரா. ராணுவ வீரரான அவர் இதற்கு முன்பு ஆசிய விளையாட்டு, தெற்காசிய விளையாட்டு, ஆசிய மற்றும் சர்வதேச தடகளப் போட்டிகளில் தங்கப்பதக்கம் வென்றுள்ளார். டோக்கியோவின் பருவ நிலைக்கு ஏற்ப ஈட்டி எறிவது அவ்வளவு எளிதானதல்ல. அந்த இக்கட்டான சூழ்நிலைக்குத் தன்னை மாற்றிக் கொண்டு தங்கம் வென்றுள்ளார் நீரஜ் சோப்ரா. ஆரம்பத்திலேயே தனது முழுத் திறனையும் அவர் வெளிப்படுத்தியதுதான் இதற்குக் காரணமாகும். அதுமட்டுமின்றி பெரிய அளவுக்கு விளம்பரதாரர்கள் அல்லது கவனம் கிடைக்காத ஒரு தடகளப் போட்டி என்றால் அது  ஈட்டி எறிதல்தான்.
அதில் நீரஜ் சோப்ரா தங்கம் வென்றுள்ள தால், இனி  நாடு முழுவதும் மைதானங்களில் மீண்டும் வீரர்களால் ஈட்டி கையில் எடுக்கப்படும்என்ற நம்பிக்கை ஏற்பட்டுள்ளது. சர்வதேச அளவில் நாம் வெற்றி பெற முடியும் என்பதை நீரஜ் சோப்ரா மட்டுமல்ல; மீரா பாய் சானு, லவ்லினா, பஜ்ரங் புனியா போன்ற எளிய குடும்ப பின்னணியிலிருந்து வந்தவர்கள் நிரூபித்துள்ளனர். இவர்களது வெற்றி மிகப்பெரிய திருப்புமுனையை இந்திய விளையாட்டுத் துறையில் ஏற்படுத்தட்டும். ஒன்றிய - மாநில அரசுகளும் விளையாட்டு ஒருதுறை என்பதோடு நிற்காமல், அது இளை ஞர்களின் உடல் ஆரோக்கியத்தோடும் நாட்டின் பெருமையுடனும் தொடர்புடையது என்பதை மனதில் நிறுத்திச் செயல்படவேண்டும்.
