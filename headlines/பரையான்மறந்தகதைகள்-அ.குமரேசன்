
பரையான் மறந்த கதைகள் - அ.குமரேசன்


நமது நிருபர்
டிசம்பர் 29, 2019
12/29/2019 12:00:00 AM



பொது ஜன நீரோட்டத்தில் இருந்து விலக்கி அடிக்கப்பட்டு, தங்களுக்கான உலகை தாங்களே உருவாக்க நிர்ப்பந்திக்கப்பட்டு, தினம், தினம் சுரண்டலுக்கும், அடக்குமுறைக்கும், பாகுபாட்டிற்கும், வன்கொடுமைகளுக்கும், ஆணவ கொலைக்கும் ஆட்படுத்தப்பட்ட திருநர் சமூகத்தின் குரல். தங்களின் அடையாளத்தை நிலைநிறுத்த, தங்களுக்கான அங்கீகாரத்தை பெற மிக நீண்ட காலமாக போராடி வந்த கேரள திருநர் மக்கள், கலையை ஆயுதமாக ஏந்தி தங்களின் வாழ்வியலை பொது மக்களுக்கு கொண்டு சேர்க்கும் வண்ணம் தொடங்கபட்டதே இந்த நாடகம். மழவில் தொனி எனும் பெயரில் முழுக்க முழுக்க திருநர் சமூக மக்களை மட்டுமே கொண்டு உருவாக்கப்பட்ட இந்த நாடக குழுவின் முதல் நாடகம் பரையான் மறந்த கதைகள், தற்போது 25வது முறையாக மேடையேற்றம் செய்யப்பட்டுள்ள இந்த நாடகம், திருநர் மக்களின் வாழ்வியல் சார்ந்த பல விஷயங்களை சமூகத்திற்கு கூறியுள்ளதோடு மட்டுமல்லாது சமூக பிரச்சனைகளுக்காகவும் குரல் கொடுத்துள்ளது.
தங்கள் வாழ்வின் ஒவ்வொரு நொடியும் அடக்குமுறைக்கு எதிராக போராடி வந்த திருநர் மக்கள், இப்போது கலையை ஆயுதமாக ஏந்தி, வெகுஜன மக்களுக்காக குரல் கொடுக்க வந்துள்ளனர். இது புரட்சியின் குரல், புதிய விடியலுக்கான குரல், குரல் அற்றவர்களின் குரல். குடியுரிமை சட்டம், தேசிய குடிமக்கள் பதிவேடு எனும் பெயரில் சிறுபான்மை மக்களை குறிவைத்து, நாட்டில் மத ரீதியான பிளவுகளை ஏற்படுத்த முயற்சிக்கும் பாசிச அரசை கேள்வி கேட்க வந்திருக்கிறார்கள். எப்போதும் வண்ணமயமாக காட்சி அளிக்கும் பரையான் மறந்த கதைகள் நாடகம், சோகம், வெறுப்பு, கோபம் போன்றவற்றை கூட பல்வேறு வண்ண காட்சி அமைப்புகளில் வெளிப்படுத்திய இந்த நாடகம், இம்முறை முழுவதும் கருப்பு வண்ணத்தில் அரங்கேற்றப்பட்டது.  கருப்பு எதிர்ப்பின் வண்ணம், அது அடக்குமுறைக்கும், பாகுபடுத்தலுக்கும், கறைப்படுத்துதலுக்கும், பாசிசத்துக்கும் எதிரான வண்ணம். அந்த கருப்பு வண்ணத்தை ஏற்று குடியுரிமை சட்ட திருத்தம், தேசிய குடிமக்கள் வரைவு பதிவேடு போன்றவற்றை திரும்ப பெற வலியுறுத்தியும், ஜனநாயக ரீதியில் போராடிய ஜாமியா, அலிகார் மற்றும் பல கல்லூரி, பல்கலைகழக மாணவர்கள் மீது காவல்துறை நடத்திய கொலைவெறித் தாக்குதலை கண்டித்தும் நாடகத்தின் மூலம் தங்கள் எதிர்ப்பினை திருநர் மக்கள் பதிவு செய்துள்ளனர். திருநர் உரிமைகள் பாதுகாப்பு மசோதா எனும் பெயரில் திருநர் சமூக மக்களுக்கு அநீதி இழைத்த மத்திய அரசு தற்போது இது போன்ற நடவடிக்கைகள் மூலம் திருநர் சமூக மக்களை மேலும் இன்னலுக்கு ஆளாக்கி உள்ளது. எனவே மக்கள் நலனுக்கு எதிராக உருவாக்கப்பட்டுள்ள குடியுரிமை சட்டத் திருத்தம், மற்றும் தேசிய குடிமக்கள் வரைவு பதிவேடு நடவடிக்கையை மத்திய அரசு உடனடியாக கைவிட வேண்டும் என மழவில் தொனி அரங்கக் குழு சார்பில் மத்திய அரசை வலியுறுத்தியுள்ளனர். இதன் இயக்குனர் தமிழ்நாட்டைச் சேர்ந்த கட்டியக்காரி நாடகக் குழுவின் ஒருங்கிணைப்பாளர் ஸ்ரீஜித் சுந்தரம்..
