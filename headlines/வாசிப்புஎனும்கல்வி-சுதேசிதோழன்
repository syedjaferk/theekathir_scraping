
வாசிப்பு எனும் கல்வி -சுதேசி தோழன்


நமது நிருபர்
ஜூலை 21, 2019
7/21/2019 12:00:00 AM



இன்றைய இணைய உலகில் எல்லாம் டிஜிட்டல் மயம் எனும் பிரம்மை நம்மை மயக்க நிலையில் வைத்திருக்கிறது. இதற்கு புத்தகங்களும் விதி விலக்கல்ல. இணைய வழியில் புத்தகங்களும், பத்திரிகைகளும் வாசிக்க கிடைக்கின்றன. இத்தகைய அம்சங்கள் மேலோங்கும் இக்காலத்திலும் எக்காலத்திலும் கடைகளுக்கு சென்று விரும்பிய புத்தகத்தை வாங்கி வாசிப்பது  என்பது சுவாரசியமான அனுபவம். வாசிப்பு என்பது ஒரு கல்வி முறையும் கூட. வாசிப்பு மனித வாழ்வை வளமாக்கும் என்பது அனுபவ மொழி.  எந்த விதமான புத்தகங்களாக இருந்தாலும் வாசித்து விபரங்களை தெரிந்து கொண்டு பிடித்திருந்தால் பகிர்ந்துகொள்ளலாம். இல்லாவிட்டால் அதனைத்  தவிர்த்து விடலாம். எதிர்க்கருத்து இருக்கும் பட்சத்தில் அதனை தெரிவிப்பது  மனிதப்பாங்கு.  உலக மக்கள் இன்றளவும் நிறைய வாசிக்கின்றனர். புத்தக திருவிழாக்க ளுக்கு செல்கின்றனர். போட்டித்தேர்வு நூல்கள், அறிவியல், கல்வி, சமூகம்,  பண்பாடு, வரலாறு, ஆன்மீகம், புரட்சிகள், மன்னர்களின் கதைகள், மக்களின்  நிலை குறித்த புத்தகங்கள் என பலதரப்பட்ட படைப்புகள் படிக்க படிக்க பல  வரலாற்று உண்மைகளை நம்முன் கொண்டு சேர்த்துவிடுகின்றன. நம் செயல்பாடு களுக்கும் ஊக்கம் தருவதாக உள்ளன.  இஸ்லாமிய சகோதரர்கள் குரான் வாசிக்கின்ற னர். கிறிஸ்தவ தோழர்கள் பைபிள் வாசிக்கின்றனர். அன்புக்கொடி மக்கள் அய்யா முத்துக்குட்டி அவர்கள் வழங்கிய அகிலத்திரட்டு அம்மானையை வாசித்து, சகமனிதர்களை நேசிக்கும் வாழ்க்கை முறையை கைக்கொண்டுள்ளனர். 
சாதி, மத பேதங்களுக்கு அப்பாற்பட்டு உலக  ஒருமைப்பாட்டை வலியுறுத்தும் நூல் அகிலத் திரட்டு. தாழக்கிடப்போரை தற்காப்பதே தர்மம் என்பதே அகிலத்திரட்டின் கருப்பொருள்.  சாதி வர்ணம் பேசுவோரின் சாயத்தை வெளுக்க  வைத்து, சாதிசமய வேறுபாட்டை நிராகரித்து, மனித  மனத்தில் தர்மத்தை வளர்க்கும் வாசிப்பு அகிலத் திரட்டு வாசிப்பு.  மனிதன் எந்த குலத்தில் பிறந்தாலும், எவ்விடத்தில் வாழ்ந்தாலும், எல்லா  மக்களும் அன்புக்கொடி மக்களே.  கடவுளின் பெயரால், வயிற்றை வளர்க்கும் அற்பர்கள் கூட்டம், (இக்காலத்தில்  கடவுளின் பெயரை வைத்தே அரசியல் நடத்தும் ஆளும் வர்க்கம் உள்ளதே)  சாதிய முறையில் மனிதர்களை பிரித்து, பகைவளர்த்து, சகமனிதர்களை அடி மைப்படுத்தி இழிவாக நடத்தி வந்த காலத்தில், ஒவ்வொரு மனிதனையும் தன்மானத்தோடு வாழ வழிகாட்டியது அகிலத்திரட்டு அம்மானை.  மதங்கள் அனைத்தும் நிறுவனமயமாக்கப்பட்டிருக்கும் இக்காலத்தில் ஏழைகளின் துயர்துடைத்து தர்மயுகம் படைக்க அன்புக்கொடி மக்கள் அயராது உழைக்க வேண்டும் என அறிவுறுத்தும் நூல் இது. சாதியமைப்பால் நிகழ்ந்த சமூக பொருளாதாரக் கொடுமைகளை மக்களுக்கு தெளிவாக உணர்த்தி, எல்லோரும் சமம் என்பதை அடிப்படையாகக் கொண்டுள்ளது சாமிதோப்பு எனும் வாழ்விடம். அங்கே உள்ள முந்திரிக்கிணறும், திருமண்ணால் நாமமிடும் முறையும் தீண்டாமைக் கொடுமையை துரத்தியடிக்கும் ஆற்றல்படைத்த செயல்பாட்டு வடிவம் கொண்டது. 
அச்சமும், கோழைத்தனமும், அறியாமையும் மக்களை அடிமைகளாக்கி, அச்சத்தினால் இறைவழிபாடு நடத்தி, பலிகொடுத்து அசுரத்தன்மையாய் வாழ்ந்து கொண்டிருந்த மக்களை சான்றோர்களாய் வாழ வழிகாட்டியது அகிலத்திரட்டு வாசிப்பு. வாழ்க்கைப் பிரச்சனைகளுக்கு அதை எதிர்த்து போராடுவதே ஒரே வழி, ஒரே தீர்வு என்பதை சுட்டிக்காட்டும் நூலாகவும், சமூக சீர்திருத்த நூலாகவும் மனிதநேயம் வளரச்செய்யவும், அகிலத்திரட்டு நல்ல கருத்துக்களை வழங்குகிறது.  அகிலத்திரட்டு வாசிப்பு எல்லோரும் ஓர் இனம் என்னும் தர்மத்தையும், நாம் எல்லோரும் அன்பு என்னும் கொடியால் பிணைக்கப்பட்ட மலர்கள் என்ற நல் சிந்தனையோட்டத்தையும், எல்லோரும் எல்லாமும் பெற வேண்டும் என்ற பொதுவுடைமை சமுதாயத்தையும் வளர்த்தெடுக்கும் மாண்புடையது.
