
அறிவியலின் பின் அணிவகுப்போம் -   ப.முருகன்


நமது நிருபர்
செப்டம்பர் 2, 2019
9/2/2019 12:00:00 AM



நாம் வாழும் உலகமும் அதனைச் சுற்றியுமுள்ள அண்ட சராசரங்களும் பற்றி அறிந்து கொள்வது அவசியமானதாகும். மனிதன் உள்ளிட்ட உயிர்கள், தாவரங்கள் என நாம் பார்க்கும் மற்றும் நாம் பயன்படுத்தும் ஒவ்வொன்று பற்றியும் அறிந்து கொள்வதற்கு ஏராளமான விஷயங்கள் உள்ளன எனும்போது தூர தூரத்தில் உள்ள நட்சத்திரங்கள், இரகங்கள், அவற்றையும் தாண்டிய ஆச்சரியங்கள் பற்றி தெரிந்து கொள்வது எளிதானதல்லவே. எல்லாமே இறைவனால் படைக்கப்பட்டவை என்று அறிய முயலாதவர்கள் பற்றி சொல்வதற்கு ஒன்றுமில்லை. ஆனால் இது ஏன் இப்படி இருக்கிறது? எதனால் இப்படி வந்தது? எப்போது தோன்றியது? எப்படித் தோன்றியது? இப்படி ஏகப்பட்ட வினாக்கள் எழுந்தால் அவற்றுக்கான விடைகளை தேடினால் நாம் அறிவியல் சுரங்கத்துக்குள் நுழைவதை தவிர வேறு வழியில்லை.
கற்றது கையளவு; கல்லாதது உலகளவு என்பார்கள். அறிதொறும் அறியாமை என்கிற நிலைதான் அறிவியல் உலகில். புதிது புதிதாய் கண்டுபிடிப்புகளும் காரணங்களும் வந்து கொண்டேயிருக்கின்றன. ஐயங்கள் தீர்வதும் புதிதாக ஐயங்கள் ஏற்படுவதும் நடந்துகொண்டேயிருக்கின்றன. அறிவியல் பேராசிரியர் கே.ராஜு அவர்கள் தீக்கதிர் நாளிதழில் வாரம் தோறும் எழுதிய தொடர் கட்டுரைகளை புத்தகங்களாக தொகுத்து வெளியிட்டுக் கொண்டிருக்கிறார். தற்போது ஏழாவது நூலாக ‘அறிவியலின் பின் அணிவகுப்போம்’ மதுரை திருமாறன் வெளியீட்டகத்தால் வழக்கம்போல் உருவாகியிருக்கிறது.
இன்றைய ஆட்சியாளர்கள் கற்பனைகளையும் புராணங்களையும் வரலாறாகவும் அறிவியலாகவும் திரித்துக்கூறி உலக அறிவியலாளர்கள் நாணும் வண்ணம் நடந்து கொள்கிறார்கள். மூடப்பழக்கங்களை ஒழித்திட முயலும் பகுத்தறிவாளர்களையே ஒழித்துக்கட்டுகிறார்கள். இத்தகைய கொடுமையை எதிர்த்துக் களம் கண்ட விஞ்ஞானி பார்கவா பற்றிய கட்டுரையும் இந்நூலில் இடம்பெற்றிருக்கிறது. அறிவியல் விழிப்புணர்வை உருவாக்கப்பாடுபட்ட பெண் விஞ்ஞானி ஸ்வர்ணகுமாரிதேவி, தாய்மொழிக் கல்வியையும் சுமையில்லா கல்வியையும் வலியுறுத்திய விஞ்ஞானி யஷ்பால் ஏன் இன்னும் பலரை பற்றியும் இந்த நூலில் நாம் அறிந்து கொள்ள முடிகிறது; ஆச்சரியமும் வியப்பும் ஏற்படுகிறது.
விண்வெளி விஷயங்கள் மட்டுமின்றி மண்வெளி விஷயங்களையும் ஏராளமாக தெரிந்து கொள்ள இந்நூல் உதவுகிறது. உயிர்கள் பற்றியும் பயிர்கள் பற்றியும் வறட்சியைப் போக்கி நீர்நிலைகளை காப்பது குறித்தும் உயிரினங்களின் அழிவு நேராமல் தடுக்கவும் வனங்களைப் பாதுகாக்கச் செய்ய வேண்டிய பணியை விளக்கியும் பல்வேறு கட்டுரைகள் இடம்பெற்றுள்ளன. இசை காதலையும் நேசத்தையும் வளர்க்கிறது என்று விளக்குகிறது ஒரு கட்டுரை. ஆனால் இன்றைய பாஜக ஆட்சியில் அறிவியலுக்குப் புறம்பான பல விஷயங்களை நாக்கூசாமல் தயங்காமல் பேசுகிறார்கள் அதன் தலைவர்கள், அமைச்சர்கள். அண்மையில் ஒருவர் புல்லாங்குழல் இசை கேட்டால் பசு அதிக பால் தரும் என்று தனது கண்டுபிடிப்பை வெளியிட்டுள்ளார். 
“கோகுலத்தில் பசுக்கள் எல்லாம் கோபாலன் குழலைக் கேட்டு நாலுபடி பால் கறக்குது ராமா ஹரே அந்த மோகனனின் பெயரைச் சொல்லி மூடி வைத்த பாத்திரத்தில் மூன்று படி நெய் இருக்குது கிருஷ்ணா ஹரே” என்ற பழைய பக்தி பாடல் நினைவுக்கு வருகிறது. பக்திக்கும் அறிவியலுக்கும் முடிச்சுப் போடும் பாஜகவினர் பகுத்தறிவுச் சிந்தனையை மழுங்கடிக்கும் இந்தக் காலத்தில் அறிவியலின் பின் அணிவகுப்போம் என்ற நூல் வந்திருப்பது மிகவும் பொருத்தமானதே. இந்த புத்தகத்தில் உள்ள 51 கட்டுரைகளும் பல்வேறு விஞ்ஞான விளக்கங்களை எளிமையாகவும் சுவாரஸ்யமாகவும் சட்டென மனதில் ஒட்டிக் கொள்ளும் விதமாகவும் படைக்கப்பட்டுள்ளதற்கு இதன் ஆசிரியர் பேரா. ராஜு அவர்களை எவ்வளவு பாராட்டினாலும் தகும். அவரது அறிவியல் கட்டுரைகளை தொடர்ந்து அழகான நூலாக வெளியிட்டு வரும் மதுரை திருமாறன் வெளியீட்டகமும் மிகுந்த பாராட்டுக்குரியது. இது ஒன்றும் பாடப் புத்தகமுமல்ல; கதைப்புத்தகமுமல்ல. அதனால் வரிசையாகப் படிக்க வேண்டிய அவசியமில்லை. எந்தக் கட்டுரையை வேண்டுமானாலும் படிக்கலாம் என்கிறார் ஆசிரியர். படித்து ஐயம் தெளியலாம்.
அறிவியலின் பின் அணிவகுப்போம்
பேரா. கே.ராஜு
வெளியீடு: மதுரை திருமாறன் வெளியீட்டகம்,
பழைய எண் 35, புதிய எண் 21
சாதுல்லா தெரு, தி.நகர்,
சென்னை - 600 017.
அலைபேசி : 7010984247, 7871780923
பக்கம் : 160, விலை : ரூ.150
