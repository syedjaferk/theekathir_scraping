
புத்தக மேசை : மனதில் காட்சிகளை விரிக்கும் ‘வெத்தல’ நாவல்... முனைவர் சுதா உலக ஒளி


நமது நிருபர்
ஜனவரி 20, 2020
1/20/2020 12:00:00 AM



பாலு மணிவண்ணனின் வெத்தல நாவலைப் படிக்கும்போதும் படித்து முடித்த பின்னரும் ஒரு திரைப்படம் பார்த்த, பார்க்கும் உணர்வே இருந்தது.நாவல் வடிவ படைப்பில் இது தனது முதல் முயற்சி என்று அவர் குறிப்பிட்டுள்ளார்.என்றாலும்  எடுத்தால் படித்து முடிக்கக் கூடிய வகையில் பாராட்டும்படியாக உள்ளது.
இரவு 10 மணிக்கு, “ஜன்னலோர சீட் என்றாலும், காற்று வரவில்லை” என்ற ஆரம்ப காட்சியிலிருந்து “எல்லாம் மாறும்.  எல்லாரையும் சிந்திக்க வைக்க வேண்டும்” என்ற நம்பிக்கை தரும் வார்த்தைகள் உள்ள இறுதிக் காட்சிவரை ஒவ்வொரு கட்டத்திலும் ஒவ்வொரு கதாபாத்திரமும் அவர்களின் குணாதிசயங்களோடு காட்சிப்படுத்தப்படுகின்றன. அவர்கள் நம் கண்முன்  தோன்றி உரையாடி, கொஞ்சிக் குலவி, கோபப்பட்டு, முரண்பட்டு, அடித்து நொறுக்கி, அலட்சியப்படுத்தி, ஆவேசப்பட்டு என்று  நெஞ்சங்களில் நிலைத்துவிடுகிறார்கள்.வெற்றிலை கொடிக்கால் தொழிலாளர்களின் வாழ்க்கை மட்டுமல்லாமல் பொதுவாக கிராமங்களில் அனைத்துமே கடந்த 50 ஆண்டுகளில் எந்த அளவிற்கு உருமாறியிருக்கின்றன என்பதையும் நாவல் படம்பிடித்துக் காட்டுகிறது.“பாரதிராஜா படங்களின் பச்சைப்பசேல் கிராமங்கள்” காய்ந்துபோய் கிடப்பதும்  அவற்றின் நினைவுகள் மட்டுமே தற்போது மிச்சமிருப்பதும் படிப்பவர் மனதை முள்கொண்டு தைக்கின்றன. தெருவிற்குப் பெயர்கள் மாற்றி வைக்கப்பட்டாலும் கீழத்தெருவும் மேலத்தெருவும் மக்கள் மனங்களிலிருந்து மாற இன்னும் எத்தனை நூறு ஆண்டுகள் ஆகுமோ என்ற கவலை வாசகனையும் தொற்றிக் கொள்கிறது.
எல்லா உறவுகளையும் விட ‘தோழர்’என்ற உறவு மிகவும் பெரியது. ஆபத்துக்காலத்தில் ஓடிவந்து தோள் கொடுப்பது; எதையுமே எதிர்பாராமல் உதவி செய்வது; ஒரு குடும்பத்தில் நல்லது கெட்டதுகளில் பங்கேற்பது; வாசிப்புக்கும் அறிவுக்கும் அனுபவத்துக்கும் முக்கியத்துவம் கொடுத்து தங்களுக்குத் தெரிந்தவற்றை மற்றவர்களோடு பகிர்ந்து கொள்வது போன்ற பல குணாம்சங்கள் கொண்ட தோழர்களாக இந்த உலகில் அனைவருமே இருந்து விடக்கூடாதா என்று வாசகனை ஏங்க வைத்துவிடுகிறது இக்கதையில் வரும் தோழர்கள்  செய்யும் பணிகள்.சில மனிதர்கள் எவ்வாறு அடியோடு மாறிவிடுகிறார்கள் என்பதைப் பேருந்தில் ஒளிந்து கொண்டிருந்த ஈஸ்வரி,  பைனான்ஸ் கம்பெனி ஈஸ்வரியாக மாறும் கதாபாத்திரத்தின் மூலமும் பல மனிதர்கள் எவ்வாறு அப்படியே மாறாது இருக்கிறார்கள் என்பதை டீக்கடை ரவி போன்ற  கதாபாத்திரங்கள் மூலமும் ஆசிரியர் காட்டியுள்ளார்.
வெற்றிலையை எப்படி நடுவது, எப்படி வளர்ப்பது,  எப்படி களை எடுப்பது, எவ்வாறு கட்டுவது , அவை எப்படி சந்தைக்கு வந்து சேர்கின்றன , இதில் நிலத்தின் முதலாளிகள்,  வியாபாரிகள் என பலருக்கும் போக தொழிலாளிக்கு கிடைக்கவேண்டிய கூலி கூட ஒழுங்காகக் கிடைப்பதில்லை என்பதே வரலாறு; தங்களுக்குக் கிடைக்க வேண்டிய நியாயமான கூலியைப் பெறுவதற்குக் கூட அவர்கள் எத்தனை போராட வேண்டியிருக்கிறது என்பதையெல்லாம் நாவல் நயம்பட கூறுகிறது. பலநாள் பட்டினி கிடக்கும் ஐந்தாறு தொழிலாளர் குடும்பங்கள் ஒரு முருங்கை மரத்தின் கீரையில் தோழமை மணக்க சாப்பிடும் அதே சமயம் நாட்டுக் கோழி , நண்டு , கடா,  காடை என்று மணக்கிறது ஒவ்வொரு வியாபாரி வீட்டிலும்.
“வெற்றிலைக் கொடிகள் வாழ்வின் வெற்றிக் கொடிகள்”  என்று கருதும் தொழிலாளர்களுக்கு அவை வெற்றுக் கொடிகள் ஆகும்போது வாழ்க்கையே திசை மாறி விடுகிறது.இதனால் பெட்டிக்கடை வைப்பதா வேறு கூலி வேலைக்கு செல்வதா என்று பலரும் வெற்றிலை நரம்புகள் போல் பல திசைகளிலும் பிரிந்து செல்கிறார்கள் . 
இதிலிருந்து மீள  அறிவியலாளர்களும் ஆராய்ச்சியாளர்களும் வேளாண் விஞ்ஞானிகளும் விவசாயத்திற்கும் நாட்டின் தொழில்நுட்பத்திற்கும் ஆற்ற வேண்டிய பணிகள் பல உள்ளன என்பதை அழுத்தம் திருத்தமாக கூறியுள்ளார் ஆசிரியர். ஆனால் அவை வலிந்து புகுத்தப்பட்ட கருத்துக்களாக இல்லாமல் கதையோட்டத்தினூடாக  இருப்பது வெகுசிறப்பு. கதைக்களம் முழுவதும் நல்லவர்களும் கெட்டவர்களும் சோம்பேறிகளும் சுறுசுறுப்பானவர்களும் கயவர்களும் வஞ்சகர்களும் உதவுகின்றவர்களும்  உறுதுணையாக நிற்பவர்களும் என  கதாபாத்திரங்கள் நிறைந்துள்ளன.
“உறுதியான போராட்டங்கள் உத்தரவாதமானவை” என்பதைக் கதை மாந்தர்கள் நிரூபிக்கின்றனர். ஒரு காலத்தில் ஓங்கி உயர்ந்து நிமிர்ந்து நின்றிருந்த விவசாய சங்கக் கட்டிடம் துருப்பிடித்த பூட்டும் சாயம் போன போர்டும் ஆக இருந்த போதும் மக்களை சிந்திக்க வைத்தால் எல்லாம் மாறும் என்ற கண்ணனின் வார்த்தைகள் ஒரு உண்மையான தலைவனின் நம்பிக்கை வார்த்தைகள்.மக்கள் எந்த திசையில் வாழ்வு தேடி சென்றாலும் பிரச்சினைகளுக்குத் தீர்வுகாண ஒருமித்து குரல் கொடுக்க வேண்டும் . வாழ்க்கைக்கான போராட்டக் குரலுக்கு எந்த அரசாங்கமும் செவிசாய்த்துதான் தீரவேண்டும் . தோழமை தோள் கொடுக்கும் என்பனவற்றை எளிமையாக அழகிய திரைப்படம்போல் நாவலாக கொடுத்திருக்கிறார் ஆசிரியர் பாலுமணிவண்ணன்.
வெத்தல (நாவல்)
ஆசிரியர்: பாலுமணிவண்ணன்
வெளியீடு: மாற்று ஊடக மையம்
19, முனுசாமி தெரு, வெங்கடேச நகர்,
விருகம்பாக்கம், செல்பேசி: 9094799688
பக்கம் 152, ரூபாய் 125
