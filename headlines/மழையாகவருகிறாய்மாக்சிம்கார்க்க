
மழையாக வருகிறாய் மாக்சிம் கார்க்கி -  மயிலை எஸ்.குமார்.


நமது நிருபர்
அக்டோபர் 14, 2019
10/14/2019 12:00:00 AM



புத்தக மேசை
“ஆயுதங்கள் இன்னாரிடம்தான் இருப்பேன் என்று அடம்பிடிப்பது இல்லை.” புரட்சிகர தொழிலாளி வர்க்கத்திற்கு உரம் ஊட்டிய, உலகம் முழுவதும் அறியப்பட்ட பாட்டாளி வர்க்க இலக்கியத்தின் பேராசான் மாக்சிம் கார்க்கி.  கார்க்கியின் இளம்வயது துன்பமும், துயரமும், கண்ணீரும், இருளும் நிறைந்தது. அந்த இருளில் அவருக்கு ஒளிவிளக்காய்த் திகழ்ந்தவர் அவரது பாட்டி அகுலினா. இந்தப் பாட்டி மட்டும் இல்லையென்றால் பேரன் கார்க்கி எட்டு வயதிலேயே மடிந்திருப்பார்.  “என் பாட்டிதான் மனித வாழ்வை எனக்கு முதன்முதலில் போதனை செய்தார். அவரது வாழ்க்கை அனுபவங்களிலிருந்து எனக்குச் சொன்ன ராஜா ராணிக் கதைகள்தான், எனக்கு அறிவுப் பாடம் நடத்தின” என்று அவர் கூறு கிறார். 
தனது பத்தாவது வயதிலேயே வாழ்க்கை நடத்த வீட்டை விட்டு வெளியேறினார். தந்தை இறந்ததால் ஏற்பட்ட துயரமும் வறுமையும் அவரை விரட்டின. குழந்தைத்தொழிலாளியாக மாறி அவர் பல இடங்களில் வேலை செய்தார். பத்து வயது முதல் கார்க்கி தனக்கென ஒரு குறிப்பேடு வைத்துக் கொண்டார். பாட்டி அக்குலினா கூறிய கதைகளை எழுதி வைத்தி ருந்தார். பத்து வயதிலேயே அக்காலத்தில் இப்படி ஒரு பழக்கம் எப்படி அவருக்கு வந்தது என்பது புரியாத புதிராக உள்ளது. தனது பத்து வயதில் அவர் முதலில் வாசித்த ஹான்ஸ் ஆண்டர்சனின் சிறுவர் கதைத் தொகுதியிலுள்ள பல கதைகளை அவர் கடைசி வரை மறக்கவில்லை. அவர் பெரும்பாலும் கோபப்படமாட்டார். கோபம் வந்தால் அதைக் கட்டுப்படுத்த முடியாது. தன் மனதில் பட்டதை நேருக்கு நேர் நின்று தைரியமாகச் சொல்வார். மகத்தான தலைவர் லெனினுக்கு முன்னால்கூட அவர் தனது கருத்தை அழுத்தமாய்க் கூறுவார். சமயங்களில் லெனினுடைய முடிவுகளுக்கு முரண்பட்ட கருத்துக்களைக் கூட அவரிடம் அழுத்தமாய்க் கூறுவதற்குத் தயங்கியதில்லை. 
கார்க்கியிடம் சில அபூர்வப் பழக்கங்கள் இருந்தன. உதாரணமாக அவர் பேனாவால் எழுதுவதை வெறுத்தார். அவர் தனது படைப்புகளைப் பென்சிலால்தான் எழுதினார். கனல் பறக்கும் இதயம் கார்க்கிக்கு அமைந்தி ருந்தது. மாமேதை லெனின் இதற்குக் காரணமாக இருந்தார்.  கார்க்கியின் வீட்டுக்கு லெனின் அடிக்கடி வருவார். இருவரும் தனிமையில் பல மணி நேரம் பேசுவார்கள். 1902-ம் ஆண்டு முதன் முதலில் கார்க்கி மாமேதை லெனினை சந்திக்கிறார். அரசியல், தத்துவம், ரஷ்ய மக்களின் வாழ்க்கை போன்ற அனைத்து அம்சங்கள் குறித்து லெனினுடன் விவாதிக்கிறார். சில நேரம் சண்டையிடுவது போல் பேச்சு உக்கிர மாக இருக்கும். கார்க்கி கதை சொன்னால் லெனின் அதைப் பிரியமாய்க் கேட்பார். ஒருநாள் கார்க்கி லெனினுக்கு ஒரு கதை சொன்னார்.
புரட்சி வென்றபோது ஜார் மன்னனின் நேரடி வாரிசு என்று கூறிக்கொண்ட ஒரு சீமாட்டி தனது சொகுசு வாழ்க்கைக்குத் தேவையான வசதி இல்லையே என்ற ஏக்கத்தில் தற்கொலை செய்துகொள்ள ஆற்றுக்குப் போனாள். தமது எஜமானி ஆற்றில் பாயப் போவதை அறிந்த நான்கு நாய்கள் அவளைக் கவ்விப் பிடித்துத் தடுத்தன. அதனால் சீமாட்டி தனது தற்கொலை எண்ணத்தைக் கைவிட வேண்டியதாயிற்று. கார்க்கி இந்தக் கதையைக் கூறிவிட்டு லெனினுடைய கருத்து என்ன என்று கேட்டார். லெனினின் முகம் மாறிக் கண்கள் மேலும் கீழுமாய் கார்க்கியைப் பார்த்தன. சில வினாடிகள் கண்களை மூடித் திறந்துவிட்டு லெனின் அமைதியாகக் கூறினார். “இது கற்பனைக் கதையாக இருந்தால்கூட இதில் அடங்கியுள்ள கருத்து ஒன்றும் மோசமான தல்ல”, என்று கூறிவிட்டு “இது புரட்சி தந்த அருமையான கேலிக்கதை” என்று சிரித்தார். பின்பு கார்க்கியும் லெனினும் சேர்ந்து சிரித்தனர்.
தனது 38வது வயதில் தாய் நாவலை எழுதினார். ஜார் மன்னனுக்கு எதிராக போராடும் மக்களை மேலும் எழுச்சியுற செய்தது. லெனின் வேண்டுகோளை ஏற்று குழந்தை பருவம், எனது அனுபவம், தான் பயின்ற பல்கலைக்கழகம் என்ற மூன்று நூல்களை எழுதினார். மூன்று நூல்களும் கார்க்கியின் வாழ்க்கை வரலாறு என்பதற்கும் மேலாக சிறந்த இலக்கியமாகத் திகழ்கிறது. மாக்சிம் கார்க்கி (அலெக்சி) உருவாக்குவதில் அவருடைய பாட்டி அகுலினாவுக்கு பெரும் பங்குண்டு. கார்க்கி தனது தாய் நாவலில் தனது பாட்டியையே கதாநாயகனான பாவெலின் தாயாக சித்தரித்திருக்கிறார். 
தன்னுடைய குழந்தை பருவத்தில் பாட்டி அகுலினா, மிக நேர்த்தி என்றழைக்கப்படும் அவரது தோழருடன் பேசியது, விவாதித்தது பெரும் தாக்கத்தை ஏற்படுத்தியது. நேர்த்தியை பற்றி பாட்டியிடம் “ஒரு நாள் இரண்டு விதமான காற்றை ஒன்றாகக் கலந்தார். அது உடனே தண்ணீராக மாறிவிட்டது. அதுபோல உலோகங்கள் பற்றி ஆராய்ச்சி செய்து கொண்டிருக்கிறார்” என்று கூறினார். காற்றை தண்ணீராக மாற்றுவது பித்தளையாக மாற்றுவது எல்லாம் மந்திரக்காரன் செய்யும் வேலை என பாட்டி கூறிய உடனே அலெக்சி ஏசு கூட தண்ணீரை ஒயினாக மாற்றியிருக்கி றாரே. அதுவும் நீங்கள் சொல்லக்கூடிய மந்திர வேலைதானா? கேள்வி அடுத்தடுத்து தொடர்கிறது.
கடவுள் பூமியை சொர்க்கமாகத்தான் படைத்தார். சுயநலக்காரர்கள் அதை சூறை யாடிவிட்டனர். அதற்கு அலெக்சின் அடுத்த வரிகள் சொத்து என்பதே அறிவார்ந்த பரிசீல னையின் திருட்டுதான். ஆனால் பூமியில் மக்கள் அனைவருக்குமான சொத்தை திருடிய வர்கள்தான் திருட்டு பற்றி அதிகம் பேசுகி றார்கள். குழப்பமும், சந்தேகமும்தான் அறிவின் தொடக்கமாக இருக்கிறது. அதிகாரத்தில் இருப்பவர்கள் எளிய மனிதர்களைக் கொல்வதற்கு இங்கே எப்படியெல்லாம் சிந்திக்கிறார்கள். போர் முனை, சிறைச்சாலை, மருத்துவமனை, கோவில், நீதிமன்றம், வரிவிதிப்பு, விலை உயர்வு என பலவும் அவர்களை ஒடுக்கிக் கொண்டே இருக்கின்றன. செல்வந்தர்கள் கேளிக்கையிலும், ஏழைகள் கடவுளிடத்திலும் சரணடைகிறார்கள்.
விவிலியத்தில் நோவா காலத்தில் ஏற்பட்ட பேரழிவிற்குப் பின் பூமியின் மரம், செடிகளை கடவுள் படைத்தார் என கூறப்படுகிறது. உலகம் தோன்றி வெகுகாலத்திற்கு பிறகுதான் மாதா பிறந்தார். அப்படி இருக்கும் போது கடவுளை பெற்றது வேதமாதா என்றால் ஏசுவை பெற்றது யார்? என அறிவார்ந்த கேள்விக் கணைகள் துளைத்துக் கொண்டே இருப்பதை இந்த நாவல் கற்பனையில் ஓடும் படமாக வெளிப்படுத்துவது சிறப்பு.
பல்வேறு துன்ப துயரங்களில் அலெக்சின் வாழ்க்கைப் பயணத்தில் கப்பலில் வேலை செய்யும் சூழ்நிலை ஏற்படுகிறது. அங்கே சமையல்காரர் சமுரியிடம் பேசுவதும் தன்னுடைய வாழ்க்கையில் ஏற்பட்ட துன்பங்களை விவாதிப்பதுண்டு. அப்போது சமையல்காரர் அலெக்சைப் பார்த்து பல்கலைக்கழகங்கள் சிந்தனையை  ஒழுங்கு படுத்துகின்றன.  அதை வைத்துக் கொண்டு ஒன்றும் செய்யமுடியாது. ஒரு அர சாங்கத்திற்குத் தேவையான அடிமைகளைத் தான் பல்கலைகழகங்கள் உருவாக்குகின்றன என்கிறார்.  5 வயதில் நேர்த்தி என்ற தோழர் சொன்ன வார்த்தைகள் நினைவுக்கு வருகிற பாட்டி சொன்னது சரியா, நேர்த்தி என்ற தோழர் சொன்னது சரியா என்பது அலெக்சின் சிந்தனையில் ஓட்டத்தை உருவாக்கியது.  மேலும் மரம் ஓய்வை விரும்பினாலும் காற்று அதை விட்டுவிடுவதில்லை. காற்று பலமாக வீசும்போது அங்கென்ன வேலை என்று ஒதுங்கிக் கொள்ள விரும்புகிறார்கள். அந்த மனோபாவம்தான் மக்களைக் கோழை களாக்கிவிடுகிறது. கோழைகளே சர்வாதி காரிகளை உருவாக்குகிறார்கள். சர்வாதி காரிகளே அப்பாவிகளை ஆயுத பாணியாக்கு கிறார்கள். ஆயுதங்கள் இன்னாரிடம்தான் இருப்பேன் என்று அடம்பிடிப்பது இல்லை. அவற்றுக்கு எஜமான் விசுவாசமும் கிடையாது என்ற வரிகள் இளவேனிலின் அரசியல் சாரம் கலந்தவையாக இருக்கின்றன. 
நீ இங்கிருக்க வேண்டியவன் அல்ல, நல்ல புத்தகங்களைப் படி; படிக்கப் படிக்க உனக்கு சிறகு முளைக்கும். மேலே போ. படிப்பது மக்களிடமிருந்து விலகிச் செல்வ தற்காக இல்லை. அது உன்னால் முடியாது. ஏனென்றால் மக்களைப் பற்றியே சிந்திக்கக்கூடியவன். தண்ணீர் ஆவியாகி மேகமாக மேலே போனாலும் மழையாகி பூமிக்கு வரும். நீயும் மழையாக வருவாய் என்ற ஸ்மூரியின் வாழ்த்துக்களோடு  அந்த கப்பலில் இருந்து விடைபெற்று வரும் அலெக்சின் இளம் வயது வரலாற்றைக் காவியமாக படம் பிடித்து எழுத்தாளர் இளவேனில் தன் சொல்வண்ணத்தால் என்றும் நீங்கா இடம் பிடிக்கும் வகையில் எழுதியிருப்பது மிகச் சிறப்பு.  கார்க்கியின் கைப்பிடித்து உடன் நடந்து அவரது வாழ்க்கையையும் அவரோடு தொடர்புடைய பாத்திரப் படைப்புகளை அறிந்து கொள்வது போன்ற இனிய நடையில் இந்நூல் அமைந்துள்ளது. இளவேனில் சிறந்த கவிஞர் என்பது அவரது நடையில் தெறிப்பாகத் தெரிகிறது. ஒரு வரலாற்றை அழகிய புதினமாக மாற்ற முடியும் என்பதற்கு இந்நூல் சிறந்த எடுத்துக்காட்டு. இத்தகைய அவரது முயற்சி மேலும் தொடர வேண்டும் என்ற விருப்பமே அவருக்கான நமது நன்றியாக இருக்கும். ஒவ்வொரு போராளிக்குப் பின்னாலும் ஒரு தூண்டுதலாக தோழர் லெனின், கார்க்கி இருப்பதை இந்நாவல் நினைவுபடுத்திக் கொண்டே செல்கிறது.

இருளைக் கிழித்தொரு புயற்பறவை
ஆசிரியர்:
 இளவேனில்
பதிப்பகம்:
 கொற்றவை வெளியீடு
4/2, சுந்தரம் தெரு, 
தியாகராயர் நகர்,
சென்னை -– 600017
பக்கம்: 288  விலை : ரூ 250/-
