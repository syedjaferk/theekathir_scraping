
                             எது உண்மையான சவால்?


நமது நிருபர்
நவம்பர் 2, 2021
11/2/2021 8:09:03 PM



யாரும் கேள்வி கேட்க வாய்ப்பில்லாத மேடை களிலும் நிகழ்வுகளிலும் மட்டுமே பேசுவதை வழக்கமாகக் கொண்டிருக்கும் பிரதமர் நரேந்திர மோடி, இங்கிலாந்து நாட்டின் கிளாஸ்கோ நகரில் நடைபெற்ற மாநாட்டில் காலநிலை மாற்றம் இந்தியா போன்ற வளரும் நாடுகளின் வேளாண் துறைக்கு மிகப் பெரிய சவாலாக உள்ளது என்று கூறியிருக்கிறார்,
சவாலாக இருப்பது உண்மைதான். ஆனால் ஒட்டுமொத்த விவசாயத்தையே அழித்தொ ழிக்கும் வகையிலான மூன்று சட்டங்களை  2020 செப்டம்பர் மாதத்தில் நாடாளுமன்றத்தில் தங்கள் கட்சிக்கு இருக்கும் பெரும்பான்மை யை வைத்து நாடாளுமன்ற ஜனநாயக நெறி முறைகளையெல்லாம் மீறி, எதிர்க்கட்சிகளின் நியாயமான வேண்டுகோள்கள், வலியுறுத்தல் களையெல்லாம் புறந்தள்ளி நிறைவேற்றியது உங்களது அரசுதானே!
இங்கே நாட்டின் உணவு தன்னிறைவுக்கு எதிராக, பொது கொள்முதல் முறையை ஒழித்து விட்டு, பொது விநியோக முறையை காலி செய்யும் வகையில் மூன்று வேளாண் விரோதச் சட்டங்களை நிறைவேற்றிவிட்டு, விவசாயத்துக்கு உதவியாக இருந்த மின்சாரக் கொள்கையையும் திருத்தி, புதிய மின்சாரத் திருத்தச் சட்டத்தை கொண்டு வந்துவிட்டு நரேந்திர மோடியைத் தவிர வேறு யாராலும் இப்படி பேச முடியாதுதான். எந்தப் பிள்ளை நல்ல பிள்ளை என்றால் வீட்டுக் கூரைக்குத் தீவைக்கும் பிள்ளை தான் நல்ல பிள்ளை என்பார்களாம். 
மோடி அரசின் வேளாண் விரோதச் சட்டங்க ளை கைவிடக் கோரி தலைநகர் தில்லியின் எல்லையில் விவசாயிகள் நடத்தி வரும்  போராட்டம் வரும் 25 ஆம் தேதியோடு ஓராண்டு முடியப்போகிறது. ஆனால் இதுவரை விவசாயி கள் பிரச்சனைகளைத் தீர்ப்பதற்கு எந்த வகை யிலும் சாதகமான நடவடிக்கையை மோடி எடுக்கவேயில்லை. இப்போதும் கூட விவசாயி கள், ஒன்றிய மோடி அரசுக்கு வரும் நவ.26ஆம் தேதி வரை காலக்கெடு கொடுத்திருக்கிறார்கள். அப்போதும் இந்தச் சட்டங்கள் திரும்பப் பெறப்படவில்லை என்றால் போராட்டம் தீவிரம டையும் என்று விவசாயிகள் போராட்டத் தலைவர் ராகேஷ் திகாயத் எச்சரிக்கை விடுத்துள்ளார்.
எனவே பயிர் முறை மாறுகிறது. உரிய நேரத்தில் மழை பெய்யாமை, வெள்ளம், தொடர் புயல்கள், பயிர்களை நாசம் செய்கின்றன என்று போலியாகக் கசிந்துருகுவதைவிட்டு விட்டு நாடு திரும்பிய பின் வேளாண் விரோதச் சட்டங்களைத் திரும்பப் பெறுவதே இந்திய வேளாண்மையைக் காக்கும் செயலாகும்.
காலநிலை மாற்றத்தை கட்டுக்குள் வைத்திருப்பதற்கு இந்தியா என்ன செய்யப் போகிறது என்பதை அங்கு தெளிவாகக் கூறிவிட்டு வந்து இங்கு அதை நடைமுறைப்படுத்த முயலுங்கள். கார்ப்பரேட்டுகளின் நலன்களைக் காப்பதையே சேவகமாகச் செய்திடாமல் சிறு, குறு விவசாயிகள், பொதுமக்கள் நலன்களைக் காப்பதற்குச் செயல்படுங்கள்.
காலநிலை மாற்றத்தை கல்விக்கூடங்களில் கற்றுக் கொடுப்பது நல்லதுதான். முதலில் அதை நீங்கள் கற்றுக்கொள்ளுங்கள். உங்களிடமிருந்து தொடங்குங்கள்.
