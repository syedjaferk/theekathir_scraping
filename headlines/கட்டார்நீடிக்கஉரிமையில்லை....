
கட்டார் நீடிக்க உரிமையில்லை.... 


நமது நிருபர்
செப்டம்பர் 1, 2021
9/1/2021 12:00:00 AM



இந்திய வேளாண்மை முழுவதையும் கார்ப்பரேட் நிறுவனங்களிடம் ஒப்படைக்க மோடிஅரசால் கொண்டு வரப்பட்ட மூன்று சட்டங்களையும் மின்சார திருத்த மசோதாவையும் கைவிடவேண்டும் என்றும் விவசாய விளை பொருட்களுக்கு கட்டுபடியான விலை கிடைப்பதற்கு சட்டம் கொண்டு வரவேண்டும் என்று கடந்த 10 மாதமாக விவசாயிகள் அறவழியில் போராட்டம் நடத்திக் கொண்டிருக்கிறார்கள்.
அதனால் வெறிகொண்ட பாஜகவினர் குறிப்பாக அரியானா மாநில முதல்வர் மனோகர்லால் கட்டாரின் அரசு வன்முறையின் உச்சத்துக்குச் சென்றிருக்கிறது. அமைதியான முறையில் போராட்டம் நடத்திக் கொண்டிருந்த விவசாயிகள் மீது காட்டுமிராண்டித்தனமான தாக்குதல் நடத்தி ரத்த வெள்ளத்தை ஓட வைத்திருக்கிறது. அதில் அந்த மாநில விவசாயி  ஒருவரின் ரத்தத்தை மட்டுமின்றி உயிரையும் குடித்துவிட்டது.
மண்டை உடையாத விவசாயி ஒருவர் கூட இருக்கக்கூடாது என்று கர்னால் மாவட்ட சார்ஆட்சியர் ஆயுஷ்சின்கா பேசியதற்கு வக்காலத்து வாங்கியிருக்கிறார் கட்டார். மாநிலவிவசாயிகளின் கோரிக்கைகளை செவி மடுப்பதற்கு மனம் இல்லாத முதல்வர் கட்டார் கார்ப்பரேட்டுகளின் நலனுக்காக உழவர் பெருமக்களின் உயிரைக் குடித்திருக்கிறார். ஜனநாயக நாட்டில்இத்தகைய காட்டு தர்பார் நடத்துவது பிரிட்டிஷ் ஆட்சிக் காலத்தில் அவர்கள் நடத்தியஜாலியன் வாலாபாக் கொடூரத்தையே நினைவுபடுத்துகிறது.இதே சமயத்தில் ஜாலியன்வாலாபாக் நினைவிடத்தை அழகுபடுத்துகிறோம் என்ற பெயரில்அந்தத் தியாகிகளைச் சிறுமைப்படுத்தியிருக்கிறார்கள். சுதந்திரத்தின் அருமை தெரியாதவர்கள், பிரிட்டிஷாருக்கு சேவகம் செய்தவர்கள் இப்போது கார்ப்பரேட் சேவகர்களானதால் அவர்களின் வழியே ரத்த வெறிபிடித்து அலைகிறார்கள்.
இந்திய நாட்டின் விவசாயத்தையே ஒழித்துவிடும் சட்டங்களைத் திரும்பப் பெறுவதில் மோடி அரசு வீண் கௌரவம் பார்க்கிறது. அவரதுபாதையில் நடக்கும் கட்டார் அரசு விவசாயிகளை கொடூரமாக ஒடுக்கப் பார்க்கிறது. ஆனால் அவர்களின் நிலை தேன்கூட்டிலே கை வைத்தது போல ஆகிவிட்டது. இப்போது தியாகியான சுசில் கஜால் மரணத்துக்கு நீதி கேட்டு ஆயிரமாயிரமாய் விவசாயிகள் போராட்டத்தில் இறங்கிவிட்டார்கள். இந்தப்போராட்டம் நாடு முழுவதும் எதிரொலிக்கும்.அரியானா மாநில காவல்துறையின் காட்டுதர்பார் தொடர்பாக நீதி விசாரணை நடத்திட வேண்டும். ஈவிரக்கமற்ற சார் ஆட்சியர் மீது நடவடிக்கை எடுக்கப்பட வேண்டும். இதற்கு ஆதரவாகப் பேசும் முதல்வர் கட்டார் பதவியில் நீடிக்க தார்மீக உரிமையில்லை. அரியானா மாநிலம் புராண காலத்திலும் வரலாற்றுக் காலத்திலும் பல்வேறு போர்களைக் கண்டிருக்கிறது. இந்தப் போர்க்களத்தில் இறுதி வெற்றி விவசாயிகளுக்கே. ஏனெனில் உண்மையும் நேர்மையும் நியாயமும் அவர்கள் பக்கமே உள்ளது. அதனால் அவர்கள் வெல்வது உறுதி. கட்டார் போன்றவர்களே வரலாற்றில் காணாமல் போவார்கள்.
