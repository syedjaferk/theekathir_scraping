
தோப்பில் முகமது மீரான்


நமது நிருபர்
மே 13, 2019
5/13/2019 12:00:00 AM



1942 ஆம் வருடம் நான் பிறந்திருக்கக்கூடும். அந்தக் காலத்தில் என்னைப் பள்ளியில் சேர்த்த போது சரியாக ஐந்து வயதில் சேர்த்திருக்க வாய்ப்பில்லை. என்னுடைய அப்பாவோ, அம்மாவோ என்னை முறையாகப் பள்ளியில் சேர்க்கவில்லை. நாங்கப்பாட்டுக்கு பள்ளிக்கூடத்திற்குப் போவதும் வருவதுமாக இருந்தோம். ட்டி.சி.தரும்போது ஐந்து வயது என்ற அடிப்படையில் கணக்குப்போட்டு பிறந்தநாளை எழுதித் தருவார்கள். அப்படித்தான் 1944 என்ற வருடம் என் பிறந்த வருடமாக சான்றிதழில் காணப்படுகிறது. என் தந்தையின் பெயர் அப்துல் காதர். அவர் கருவாட்டை சிலோனுக்கு ( இலங்கைக்கு) ஏற்றுமதி செய்யும் வியாபாரம் செய்து வந்தார். சுறா மீனின் சிறகுக்கு சிங்கப்பூரில் நல்ல மார்க்கெட். அப்பா அதை வாங்கி சிங்கப்பூருக்கு அனுப்புவார். தேங்காய் பட்டினத்தில் மிகவும் செழுமையான குடும்பம் எங்களுடையது. அம்மா பெயர் பாத்திமா. நாகர்கோவிலை தாண்டித்தான் தேங்காய்ப்பட்டினம். அதையடுத்து திருவனந்தபுரம். நாங்கள் மொத்தம் 14 குழந்தைகள். என்னுடைய ஞாபகத்தில் 13 பேர் தான். அப்பாவின் முதல் திருமணத்தில் குழந்தைகள் இல்லாமல் போனதால் இரண்டாவதாகத் திருமணம் செய்து கொண்டார். அதில் தான் நாங்கள் எல்லோரும் பிறந்தோம். அன்றையக் கல்விமுறை மிகவும் பின்தங்கிய நிலையில் இருந்தது. கல்விக்கு எந்த ஒரு முக்கியத்துவமும் இல்லை. அப்பாவோ, அம்மாவோ எங்களைப் பள்ளிக்கு அனுப்ப எந்த ஒரு முயற்சியும் எடுக்கவில்லை. குழந்தைகளுக்குக் குறிப்பிட்ட வயதானதும் ஆசிரியர்கள் வந்து குழந்தைகளைக் கட்டாயப்படுத்தி அழைத்துக்கொண்டு போவார்கள். அங்கிருந்து பசங்க தப்பித்துவந்தாலும் ஆசிரியர்கள் விடமாட்டார்கள். மறுபடியும் வந்து அழைத்துச் செல்வார்கள். அப்படி ஒரு காலம். இந்நிலையில் என் மூத்த சகோதரர் ஹசன்கான் மேற்படிப்புப் படித்துக் கல்லூரியின் பேராசிரியராக ஆனார். நான் கல்வி கற்ற பள்ளி அம்சிப் பள்ளியாகத்தான் இருந்தது. அப்போது அம்சி நாராயணப் பிள்ளைதான் பள்ளியின் மேலாளராக இருந்தார். தேங்காய்ப்பட்டினத்தில் வாழ்ந்துவந்த முஸ்லிம் குழந்தைகளைப் படிக்க வைத்து நல்ல நிலைமைக்குக் கொண்டு வர வேண்டும் என்ற ஆர்வம் அந்தப் பள்ளி ஆசிரியர்களுக்கு இருந்தது. ஆனால் மாணவர்கள் கொஞ்சம் கூட அவர்களுக்கு ஒத்துழைக்கவில்லை.பள்ளிக்கூடத்திற்குப் போகவேண்டும் என்ற அக்கறையோ விருப்பமோ அந்த மாணவர்களிடம் காணப்படவில்லை. மாணவர்களை ஒன்றாம் வகுப்பில் சேர்த்து விட்டால் அங்கிருந்து உடனே வீட்டுக்கு ஓடி வந்து விடுவார்கள். ஆனால் அம்சி பள்ளிக்கூடத்திற்குப் போக மிகவும் உற்சாகமாக இருந்தது. காரணம் அங்கு மாணவிகளும் படிக்க வந்ததால். அது மட்டுமல்ல அந்தப் பள்ளியில் ஆண்டுவிழா மாதிரியான நிகழ்வுகளை நடத்துவார்கள். அவை மிகவும் சந்தோஷமான நாட்கள். நாடகம் விளையாட்டு போன்றவற்றில் விருப்பம் ஏற்படவும் காரணம். என் சொந்த முயற்சியில்தான் உயர்கல்வி பயிலப் போனேன். அதைக்கூட என் தந்தை செய்யவில்லை. அம்சி பள்ளிக்கூடத்தில் என்னை யார் சேர்த்துவிட்டார்கள் என்று எனக்கு நினைவில்லை . ஃபர்ஸ்ட்  ஃ பாரத்தில் அதாவது ஆறாம் வகுப்பில் போய்ச்சேர்ந்தேன். அன்று அம்சியில் பள்ளிக் கட்டணம் ஒண்ணேகால் ரூபாய். எங்க அப்பாவின் முதல் மனைவி - பெரியம்மா- தான் அந்தப் பணத்தை ஏற்பாடு செய்து கொடுத்தாங்க. கல்வி அறிவு இல்லாவிட்டாலும் என் தந்தை சரளமாகக் கதை சொல்லித் தருவார். நபிகளின் கதைகள் பற்றி, நாட்டு நடப்பு குறித்து, மற்ற குடும்பத்தைச் சார்ந்தவர்களுடைய சரித்திரம் போன்றவைகளையெல்லாம் சொல்லித் தருவார். நாங்கள் தூங்கப் போவதற்கு முன் எல்லோரையும் அழைத்து வைத்துக் கதைசொல்வது தான் அவருடைய வழக்கம். கதை சொல்லும் போது நடித்துக் காட்டிய படியே சொல்லுவார் . ஆராட்டு என்ற உற்சவத்தை நாங்கள் பார்த்ததில்லை என்று சொல்லிவிட்டால் எதுக்குடா அதைப் போய் நீங்க பாக்குறீங்க அப்படின்னு சொல்லி அந்த நிகழ்ச்சியை அப்படியே அழகாக நடித்துக்காட்டுவார். குடும்பத்தில் எல்லா உறுப்பினர்களுமே அச்சமயத்தில் அதை சுவாரஸ்யமாக வேடிக்கை பார்த்துக் கொண்டிருப்பார்கள்.அனைவருக்குமே அது ரசிக்கும்படியாக இருந்தது . என் தந்தை சொல்லித்தந்த கதைகள் தான் என்னுடைய “ கடலோர கிராமத்தின் கதை ” யாக வந்தன. அல்லாமல் நானாக அதில் எதையும் சேர்க்கவில்லை. அம்சி பள்ளிக்கூடத்தில் படித்தும் கூட பத்தாம் வகுப்பில் இரண்டு முறை தோல்வி அடைந்து விட்டேன். அப்போதெல்லாம் மூன்றாவது முறை தோல்வி அடைந்து விட்டால் பிறகு தொடர்ந்து படிக்க முடியாது. கடவுள் புண்ணியத்தில் மூன்றாவது முறை ஒரு மதிப்பெண் வித்தியாசத்தில் தேர்ச்சி பெற்றதோடு எனக்குக் கல்லூரியில் சேர்ந்து படிக்க வேண்டும் என்ற ஆசையும் உருவானது. நாகர்கோவிலில் அப்பாவிற்கு ஒரு கடை இருந்தது. அந்தக் கடையைப் பார்த்துக் கொள்ள என் மூத்த சகோதரியும் அவங்க கணவரும் அங்கு தங்கி இருந்தார்கள். அந்தச் சூழ்நிலை எனக்குச் சாதகமாக இருந்தது. நானே தனியாக் கல்லூரியில் போய்ச் சேர்ந்து கொண்டேன். வாப்பா எதிலும் தலையிடல. அப்போது கல்லூரியில் சேர மிகவும் கண்டிப்புகள் இருந்தன. பெற்றோர் இல்லாமல் கல்லூரியில் சேர்த்துக் கொள்ளவே மாட்டார்கள். எனக்கு மதிப்பெண் குறைவானதால் சேர்க்கைக் கிடைப்பது கொஞ்சம் சிரமமாக இருந்தது. போதாதற்குக் கல்லூரியில் சேர்க்கை முடிந்து விட்டது. இன்னும் எட்டு இடங்கள் பல்கலைக்கழகத்திலிருந்து அனுமதி பெற்று வர வேண்டி இருக்கிறது. அதில் ஒரு இடத்தை உனக்கு தருகிறேன் என்று கல்லூரி முதல்வர் சீதரமேனன் உறுதியளித்தார். அப்படி ஒரு இடம் கிடைத்ததால்தான் கல்லூரியில் சேர்ந்து படிக்க முடிந்தது. அப்பா இறக்கும் போது நாங்க எல்லோரும் சிறு பிள்ளைகள் . வீட்டில் பொருளாதாரப் பிரச்சனை வேறு. இதற்கிடையே என் மூன்றாம் ஆண்டு தேர்வு எழுதக் கல்லூரியில் 60 ரூபாய் பணம் கட்ட வேண்டும். அன்றைய அறுபது ரூபாய் இன்றைய ஆறாயிரம் ரூபாய்க்கு சமம். யாரிடமும் பணம் இல்லை. என்ன செய்வதென்று புரியவில்லை. தெரிஞ்சவங்க கிட்ட எல்லாம் போய் கேட்டுப் பார்த்தேன். எங்கும் கிடைக்கவில்லை . அப்படி ஒரு நாள் என் சொந்தக்காரரைப்போய் சந்தித்து விவரத்தைச் சொன்னேன். அவர் எனக்கு சித்தப்பா முறை வேண்டும். ஆனால் கல்வியின் மீது அவருக்கு இருந்த அலட்சியத்தாலும் வெறுப்பின் காரணத்தாலும் பணம் தர மறுத்துவிட்டார். அதன் பிறகு அந்த தேர்வு எழுதவே இல்லை. அதன் பிறகு சில காலம் சும்மா இருந்தேன். பின் மிளகு வியாபாரம் செய்தேன். சில பிரச்சனைகள் காரணமாக எங்களோடு கொஞ்சம் விலகி இருந்த என் மூத்த சகோதரரோடு சேர்ந்து தேங்காய் எண்ணெய் வியாபாரம் செய்தேன். அதனால் சீட்டாட்ட கும்பலில் போய் மாட்டிக் கொள்ளாமல் தப்பித்துக் கொள்ள முடிந்தது. அப்போதே எனக்குச் சமுதாயத்தைப் பற்றி எழுத வேண்டும் என்ற எண்ணம் இருந்தது. என் மூத்த அண்ணன் பெண் எடுத்த வீட்டில் அவர் எந்த ஒரு தவறும் செய்யவில்லை. ஆனால் எதற்காகவோ பள்ளி நிர்வாகிகள் கமிட்டியினரை அண்ணன் திட்டி இருக்கிறார். அதனால் அண்ணனை அவமானப்படுத்திப் பார்க்க பள்ளி நிர்வாகிகள் முயற்சி செய்தார்கள். எங்கள் அண்ணன் அவர்களைத் திட்டிய காரணத்தால் எங்களை ஊர்க்காரர்கள் ஊரைவிட்டு தள்ளிவைத்துவிட்டார்கள். நெருங்கிய சொந்தக்காரர்கள் கூட எங்ககூட பேசல. அப்ப எங்களுக்கு இருந்த ஒரே பலம் கம்யூனிஸ்ட் காரர்களுடைய ஆதரவு மட்டுமே.. அப்போது நான் ஒரு கதை எழுதினேன். அது தேங்காய்ப்பட்டினம் முழுவதும் விற்பனை ஆயிற்று. ஜமாத் விசுவாசிகளுக்கு அது கோபத்தை ஏற்படுத்தியது . ஊர்க்காரர்கள் அனைவரும் என்னை உதைக்காமல் விட்டு விட்டார்களே என்ற கோபத்தில் ஜமாத்தின் தலைவர் ராஜினாமா செய்து விட்டு வெளியே வந்தார்.இந்தப் புரட்சிக்கிடையில் தான் என் திருமணம் நடந்தது. முதலில் எனக்கு யாரும் பெண் தர முன்வரவில்லை . அந்தச் சூழலில் எங்களுக்கு யாராவது பெண் தர முன்வந்தால் கிராமத்திலுள்ள மக்கள் சேர்ந்து அதைத் தடுத்தார்கள். எனக்கு 30 வயது ஆகியிருந்தது. யாருமே பெண்தரவில்லை. போன இடங்களில் எல்லாம் எங்கள் குற்றங்களையும் குறைகளையும் சொல்லி எதிர்த்தார்கள். கடைசியில் ஜமாத் இஸ்லாமியருடைய எதிர்ப்பைப் பொருட்படுத்தாமல் அதனை உதறிவிட்டு ஒருவர் தைரியமாக பெண் தர முன் வந்தார். என் திருமணம் பக்கத்தில் உள்ள ‘எனயம்’ என்ற கிராமத்தில் நடந்தது. அவள் பெயர் ஜமீலா. கொஞ்சம் படித்திருந்தார். அந்தச் சூழ்நிலைக்கு ஏற்றவாறு கிடைத்த கல்வி அது . இந்தப் புரட்சிகள் இடையில் தான் என் திருமணம் நடந்தது எனக்கு யாரும் பெண் தர முன்வரவில்லை. அந்தச் சூழலில் எங்களுக்கு யாராவது பெண் தர முன்வந்தால் கிராமத்திலுள்ள மக்கள் சேர்ந்து அதை தடுத்தார்கள் எனக்கு 30 வயது ஆகியிருந்தது யாருமே தென்படவில்லை போன இடங்களில் எல்லாம் எங்கள் குற்றங்களையும் குறைகளையும் சொல்லி எதிர்த்தார்கள் கடைசியில் ஜமாய் ஜமாய் இஸ்லாமியருடைய எதிர்ப்பைப் பொருட்படுத்தாமல் அதனை உதறிவிட்டு ஒருவர் தைரியமாகப் பெண்தர முன்வந்தார். அப்பா சொல்லித் தந்த கடலோர கிராமத்தின் கதையைத்தான் நான் நாவல் ஆக்கினேன். பிறகு அப்பா சொன்ன மற்ற கதைகளையும் தமிழில் நல்ல ஸ்டைலில் எழுதி 1988 ஆம் ஆண்டில் வெளியிட்டேன். அந்த நாவல் மலையாளம், தமிழ், தெலுங்கு, கன்னடம் போன்ற மொழிகளில் மொழிபெயர்க்கப்பட்டு வெளிவந்தது. மூன்றாவதாகக் ‘கூனன் தோப்பு’ என்ற நாவலை 1993 ஆம் ஆண்டில் வெளியிட்டேன். இது 1965 லேயே எழுதப்பட்டது. யாரும் வெளியிட முன்வரவில்லை . இனப் பிரச்சனைச் சண்டையை மையமாக வைத்து எழுதப்பட்டது. இனக்கலவரம் இல்லாத காலத்தில் மீனவர்களுக்கும் முஸ்லிம்களுக்கும் இடையில் எப்போதும் ஏற்படுகின்ற மோதல் பற்றிய கதை அது. இனக்கலவரத்துக்குப் பிள்ளையார் சுழி போட்டு விடக்கூடாது என்று கருதி அந்தக் கதையை யாரும் பிரசுரமாக்க முன்வரவில்லை. பீஷம் சஹானியின் தமஸ் வருவதற்கு முன்பே கூனன் தோப்பு நாவல் வெளிவந்தது. கூனன் தோப்பு, துறைமுகம், சாய்வு நாற்காலி போன்ற கதைகளை நான் தான் வெளியிட்டேன். கடலோர கிராமத்தின் கதையிலும் முஸ்லிம் சமுதாயத்திற்குள் பிரச்சனைகள் ஏற்பட வாய்ப்பிருக்கிறது என்று கருதி ஒரு பதிப்பாளர் என்னுடைய படைப்புகளை வாங்க மறுத்து வராமலேயே இருந்தார். கடலோர கிராமத்தின் கதை வெளிவந்த சமயத்தில் அது பெரிய கிளர்ச்சியை ஏற்படுத்தியது. 
