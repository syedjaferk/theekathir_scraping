
அதிகரிக்கும் அபாயம்..... 


நமது நிருபர்
ஆகஸ்ட் 12, 2021
8/12/2021 12:00:00 AM



அதிகரித்து வரும்  பருவநிலை மாற்றம் மிகப்பெரிய பேரழிவிற்கு இட்டுச் செல்லும் என ஐக்கிய நாடுகள் சபையின் ஐபிசிசி அறிக்கை உலக நாடுகளை எச்சரித்திருக்கிறது.
பூமியின் சராசரி வெப்பநிலை உயர்வை 2 டிகிரி செல்சியஸ்க்கும் குறைவாக வைத்திருப்பது. அதனை உறுதிப்படுத்த புவி வெப்பநிலையை 1.5 டிகிரி  செல்சியஸ் அளவிற்கு குறைக்க பாரிஸ் உடன்படிக்கையில் இலக்கு நிர்ணயம் செய்யப்பட்டது. அதன்படி உலக நாடுகள் புவி வெப்பத்தைக் குறைக்க கார்பன் உமிழ்வை குறைக்க தீவிரம் காட்டவில்லை. இதன் காரணமாகப் புவிவெப்பத்தை 1.5 டிகிரி செல்சியஸ் ஆக குறைக்கும் இலக்கை எட்டமுடியவில்லை. மாறாக உலகின் வெப்பநிலை தொடர்ந்து உயர்ந்து வருவதாக ஐபிசிசி அறிக்கை தெரிவிக்கிறது.
புவி வெப்பமடையும் அளவு அதிகரிக்கும் போது, வெள்ளம், நிலச்சரிவு, கடும் மழை, காட்டுத்தீயை ஏற்படுத்தும் வெப்ப அலைகள், கடல் புயல்கள், சூறாவளி போன்ற இயற்கைச் சீற்றங்கள் அதிகரிக்கும். புவி வெப்பமயமாதலால் ஏற்கனவே பருவநிலைகளில் பல மாற்றங்கள் ஏற்பட்டிருக்கிறது. அது மேலும் உக்கிரமடைந்து அடிக்கடி இயற்கைச் சீற்றங்களால் பேரழிவிற்கு வழிவகுக்கும்.ஒவ்வொரு ஆண்டும் 2 கோடி மக்கள் வானிலை தொடர்பான பேரழிவுகளால் தங்கள் வீடுகளைவிட்டு வெளியேற்றப்படுகின்றனர். கடந்த 30 ஆண்டுகளில் இயற்கைப் பேரழிவுகளின் எண்ணிக்கை 3 மடங்கு அதிகரித்திருப்பதாக ஆக்ஸ்ஃபாம் தெரிவிக்கிறது. கடந்த 20 ஆண்டுகளில் மட்டும் பருவநிலை தொடர்பான நிகழ்வுகளால் 12.3 லட்சம்பேர் இறந்திருக்கின்றனர். 420 கோடி பேர் வெள்ளம்,  வறட்சி மற்றும் காட்டுத்தீ ஆகியவற்றால்பாதிக்கப்பட்டுள்ளனர் என்று ஐ.நா. சபை மதிப்பிட்டிருக்கிறது.
கார்பன் உமிழ்வில் 3ஆவது பெரிய நாடாக இருக்கும் இந்தியா பருவநிலை அபாய குறியீட்டில் 7ஆவது இடத்தில் இருக்கிறது. 2005 ல் இருந்து2030 க்குள் 33 சதவிகிதம் முதல் 35 சதவிகிதம் வரை கார்பன் உமிழ்வு குறைக்கப்படும் என இந்தியா உறுதியளித்திருந்தது. ஆனால் அதற்கான போதிய முன்னெடுப்புகள் இதுவரை இல்லை. அதன் விளைவு மறுபுறம் மிகப்பெரிய ஆபத்தை நோக்கி இந்தியா சென்று கொண்டிருக்கிறது.உதாரணமாக 2019 ஆய்வின் படி நீர் பற்றாக்குறை மிக அதிகமாக உள்ள 17 நாடுகளின்பட்டியலில் இந்தியாவும் இணைந்திருக்கிறது. கொள்ளை லாபத்தை குறியாக கொண்டு இயங்கும்மூலதனம் கட்டுப்பாடுகளை எப்போதும் ஏற்காது. அதனால்தான் மூலதனத்தின் பிடி வலுவாக உள்ள  அமெரிக்கா பாரிஸ் ஒப்பந்தத்திலிருந்து கடந்தாண்டு வெளியேறியது. 
அமெரிக்கா மற்றும் அதன் மூலதனத்திற்கு  வால் பிடிக்கும் கொள்கைகளைக் கொண்டிருக்கும்மோடி அரசால் ஒருபோதும் கரியமில வாயு வெளியேற்ற கட்டுப்பாட்டை தீவிரப்படுத்திட முடியாது. மூலதனத்தின் கொள்ளை லாபத்தை முன் நிறுத்திமனித சமூகத்தின் பகுத்தறிவையும், அறிவியலையும் பின் நிறுத்துவது மிகப் பெரிய ஆபத்தில் முடியும். இது ஒட்டுமொத்த மனித சமூகத்தின் இருத்தலையும் கேள்விக்குறியாக்கி விடும்.
 
