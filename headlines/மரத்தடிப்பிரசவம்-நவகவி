
மரத்தடிப் பிரசவம் -நவகவி


நமது நிருபர்
ஆகஸ்ட் 18, 2019
8/18/2019 12:00:00 AM



மாட்டுக் கொட்டிலில் பிரசவம் நடந்தது
தேவகு மாரனுக்கு.
மரத்தடிப் பிரசவம் நடக்குத டா இன்று
மனுசகு மாரனுக்கு!
                                           (மாட்டுக்)
ஆட்டுப் பட்டியில் கொடாப்பு - அது
குட்டிகள் அடைய மூடாப்பு.
மனுசனுக் கெங்கடா மறைப்பு? - அட
மனுசனுக் கெங்கடா மறைப்பு? - இந்த
         கஷ்ட காலத்த கவிதையில் பாடினா
         “கலைநயம்இல்லே “ன்னு கத்துறான் பாருடா!
கொழுத்துப் போனவன் குரைப்பு -தம்பி
கொழுத்துப் போனவன் குரைப்பு!
உள்ளதை உள்ளபடி சொன்னா பொல்லாப்பு!
(மாட்டுக்)
டூயட்டு டான்சு போட்டு - சினிமா
ஹேப்பி  பர்த்டே பாட்டு
குப்பத்துப் புள்ளையா காட்டு?- அது
குப்பத்துப் புள்ளையா காட்டு?- நாம
        கம்பங் கஞ்சிதான் விருந்தாய் உண்போம்
        காய்ச்சல் வந்தா தான் பன்ரொட்டி தின்போம்!
ஏதுடா பொறந்த நாள் கேக்கு?-நமக்கு
ஏதுடா பொறந்த நாள் கேக்கு?- அட
எதுவும் புரியாத ஏமாளி பேக்கு!
(மாட்டுக்)
அப்பன் கட்டுற லுங்கி - அது
ஏணைத் துணியாகும் தம்பி!
கூழுக்கு ஏங்குது கும்பி-தினம்
கூழுக்கு ஏங்குது கும்பி!
         எருமை மேய்க்குது இளைய இந்தியா!
         பெருமைப் பேச்சுக்கு குறைவில்ல கேட்டியா?
நாடு இருக்குதாம் நம்பி - உனை
நாடு இருக்குதாம் நம்பி! - நீ
விழுகி றாயடா பிஞ்சாக வெம்பி!
(மாட்டுக்)
(கொடாப்பு: ஆட்டுக் குட்டிகளை அடைக்கும் கூடாரம்.)
