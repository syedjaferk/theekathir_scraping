
உயிர்த்தெழுகிறான் விக்டர் ஜாரா 


நமது நிருபர்
நவம்பர் 10, 2019
11/10/2019 12:00:00 AM



அன்று ஒருநாள்
அந்த தேசத்தின் மக்கள் பாடகனை
இன்றிருப்பதைப் போல ஒரு சர்வாதிகாரி
அவனுடைய கிட்டாருக்குப் பயந்து
அவனுடைய பாடல்களுக்குப் பயந்து
ராணுவத்தைக் கொண்டு
துப்பாக்கிக் கட்டைகளால்
அவனது விரல்களை நொறுக்கச் செய்து
எண்ணற்ற குண்டுகள் துளைக்க
சுட்டுக் கொன்று போட்டான்
தேடித்தேடி அலைந்து திரிந்து
தெருவோரத்தில் கண்டெடுத்த
தன் கணவனின் உயிரற்ற உடலை
மடியில் கிடத்திக் கொண்டு
அவனுடைய மனைவி சொன்னாள்
அவர்களால் அவனைத்தான் கொல்ல முடியும்
அவன் பாடல்களை ஒருபோதும் கொல்ல முடியாதென்று.
கொல்ல முடிந்ததா அவன் பாடல்களை
அழிக்க முடிந்ததா அவன் வார்த்தைகளை
விக்டர் ஜாரா உயிர்த்தெழுகிறதைப் பாருங்கள்
விக்டர் ஜாரா உயிர்த்தெழுகிறதைப் பாருங்கள்
அரசாங்கத்தை எதிர்த்து
லட்சோப லட்சம் மக்கள்
போராடிக் கொண்டிருக்கிறார்கள்
வர்க்க வேறுபாட்டை எதிர்த்து
பொருளாதாரச் சமமின்மையை எதிர்த்து
குழந்தைகளும் பெண்களும் கூட
போராடிக் கொண்டிருக்கிறார்கள்
அந்தப் போராட்டத்திற்கு நடுவில்
ஆயிரக்கணக்கான விரல்களில் இருந்து
ஆயிரக்கணக்கான கிட்டார்களின் கம்பிகளிலிருந்து
ஆயிரக்கணக்கான உதடுகளிலிருந்து
மரணமேயில்லாத அந்தப் பாடகன்
மரணமேயில்லாத அந்த மக்கள் பாடகன்
எழுந்து வருகிறான்
அழிக்கவே முடியாத அவனுடைய பாடல்கள்
எழுந்து வருகின்றன
அமைதியான வாழ்விற்கான உரிமை
என்ற அவனுடைய பாடல்
மீண்டும் மீண்டும் பாடப்படுகிறது
நெருப்பைப் போல் அந்தப் பாடல்
ஒவ்வொருவரிடமும் பற்றிக் கொள்கிறது
ஒருவரும் வாய்மூடி இருக்கவில்லை
ஒட்டுமொத்த தேசமும் ஒன்றாய்ப் பாடுகிறது
எண்ணற்ற கிட்டார்களிலிருந்து
வில்லிலிருந்து புறப்பட்ட அம்புகளைப் போல
பாய்ந்து பரவுகிறது விடுதலையின் இசை
அரசாங்கத்தால் உயர்த்தப்பட்ட
முப்பது பெசோக்களுக்காக தொடங்கப்பட்ட போராட்டம்
சிலியின் மூலை முடுக்குகளிலெல்லாம்
நிறைந்து பெருகியிருக்கிறது
நெடுங்காலமாக அடக்கப்படிருந்த மக்களின்
ஒரேயொரு ஒற்றைக் கேள்வி
ஏற்கனவே கேட்கப்படாமல் இருந்த
எல்லாக் கேள்விகளையும் இழுத்து வந்திருக்கிறது
கடைசியில்
சர்வாதிகார அரசாங்கத்தை
முதலாளிகளுக்கான அரசாங்கத்தை
விலகச் சொல்லிக் கேட்கிறது
மக்களின் அதிகாரம்
உண்மைதான்
எல்லாக் காலங்களிலும்
ஏமாந்து கொண்டே 
இருக்க மாட்டார்கள் மக்கள்
எல்லா நேரங்களிலும்
ஏற்றுக் கொண்டே
இருக்க மாட்டார்கள் மக்கள்
அடக்கப்பட்டிருந்த ஆத்திரம்
வீதிகளில்
ஆர்ப்பரித்துக் கொண்டிருப்பதைப் பாருங்கள்
அழுத்தப்பட்டிருந்த விசை
காற்றையும்
கிழித்துச் செல்வதைப் பாருங்கள்
எரிமலைகளுக்கு ஓய்வு கொடுத்துவிட்டு
வெடித்துச் சிதறுகிறார்கள் மக்கள்
எரிமலைகள் அமைதியாக இருக்க
நெருப்புக் குழம்புகளாய்
வழிந்தோடுகிறது மக்களின் கோபம்
அந்தப் போராட்டக் களத்தில்
அந்தக் கோபத்தின் உச்சத்தில்
அங்கே இசைக்கப்பட்ட கூட்டிசையின் ஒலியில்
அங்கே வெளிப்பட்ட விடுதலையின் தாகத்தில்
தன்னுடைய விரல்கள்
நொறுக்கப்பட்ட நேரத்தைக் காட்டிலும்
இயந்திரத் துப்பாக்கியால்
தான் படுகொலை செய்யப்பட்ட நேரத்தைக் காட்டிலும்
இப்போது மகிழ்ச்சியடைந்திருப்பான்
அந்த மக்கள் பாடகன்
என் அன்பிற்குரிய விக்டர் ஜாரா
சர்வாதிகரிகளா இருக்கப் போகிறார்கள்
நீயும் நானும் மட்டுமல்லவா
சாகாதிருப்போம் இந்த பூமியில்
நீயும் நானும் மட்டுமல்லவா
மீண்டும் மீண்டும் பிறந்து வருவோம்
இந்த பூமியில்
-ஜோசப் ராஜா
(விக்டர் ஜாரா – சிலியின் மக்கள் பாடகன். 1973 ல் சர்வாதிகாரி பினோசெட் ஆட்சியில் கைது செய்யப்பட்டும் சித்ரவதை செய்யப்பட்டும் இறுதியில் எண்ணற்ற குண்டுகளால் சுட்டுக் கொல்லப்பட்டவர்.)
