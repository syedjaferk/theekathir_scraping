
முன்னாள் துணை முதல்வரையும் விசாரிக்க வேண்டும்... 


நமது நிருபர்
ஆகஸ்ட் 21, 2021
8/21/2021 12:00:00 AM



சென்னை புளியந்தோப்பு பகுதியில் 1977-78ல்கட்டப்பட்ட  குடிசை மாற்று வாரிய குடியிருப்புகள்பழுதடைந்த காரணத்தால் புதிய வீடுகள் கட்டகடந்த அதிமுக  ஆட்சியில் முடிவு செய்யப்பட்டு4 மாடிக்குப் பதில் 8 மாடிக் கட்டடம் கட்டப்பட்டது. எடப்பாடி பழனிசாமி தலைமையிலான முந்தைய ஆட்சியில் ஊழல் நடைபெறாத துறைகளே இல்லை என்ற நிலையில் வீட்டுவசதி துறையும் அதற்கு விதிவிலக்கு அல்ல.
முன்னாள் துணை முதலமைச்சர் ஒ.பன்னீர்செல்வம் நிதித்துறையுடன் கூடுதலாக வீட்டுவசதித்துறையை கவனித்துவந்தார். எழும்பூர் தொகுதிக்குட்பட்ட கே.பி.பூங்காவில் ரூ.112.6 கோடிசெலவில் 864 வீடுகள் கட்டித்தரும் பணி 2019ஆம்ஆண்டு நிறைவடைந்தது. குடியிருப்புகளை ஒதுக்குவதிலும் ஆளும் கட்சி பிரமுகர்கள் முறைகேட்டில் ஈடுபட்டதை முதன் முதலில் மார்க்சிஸ்ட் கம்யூனிஸ்ட் கட்சிதான் அம்பலப்படுத்தியது. உண்மையான பயனாளிகளுக்கு வீடுகள் ஒதுக்கப்படவேண்டும் என்று பல்வேறு போராட்டங்களையும் நடத்தியது. தொடர்ந்து நடத்தியும் வருகிறது.
பிஎஸ்டி எம்பயர் என்ற நிறுவனம் தான் இந்தகட்டுமானப்பணியை மேற்கொண்டது. இந்தநிறுவனத்தின் மீது பல குற்றச்சாட்டுகள் நிலுவையில் உள்ளபோதிலும் அதிமுக அரசு அவற்றையெல்லாம் புறந்தள்ளிவிட்டுத் தொடர்ந்து பணி ஆணைகளை வழங்கியது.இதே நிறுவனம்தான் பெரம்பலூர் மாவட்டம் கவுள் பாளையம் பகுதியில் கட்டியுள்ள 504 குடிசைமாற்று வாரிய குடியிருப்புகளும் சிதிலமடையத் தொடங்கியுள்ளன. கடந்த ஜனவரி மாதம் முடிக்கப்பட்ட நிலையில் தற்போது படிக்கட்டுகள் பக்கவாட்டுச் சுவர்களில் சிமெண்ட் பெயர்ந்து விழுகிறது. கையால் சுரண்டினாலே மேற்பூச்சு உதிர்கிறது.இதனால் அச்சத்துடன் குடியிருக்க வேண்டியுள்ளதாகக் குடியிருப்பு வாசிகள் கூறுகின்றனர்.விழுப்புரம் மாவட்டத்தில் தென்பெண்ணை ஆற்றின் குறுக்கே இதே கட்டுமான நிறுவனம் கட்டிய தடுப்பணையும் கட்டிய ஒரே மாதத்தில் இடிந்துவிழுந்தது. லேசான மழைக்குக் கூட தாங்க முடியாத நிலையில் அந்த கட்டுமானம் இருந்தது. இதனால் கடந்தாண்டு மழைக்காலத்தில் வந்த உபரிநீரைத் தேக்கிவைக்க முடியவில்லை. கட்டப்பட்ட தடுப்பணையில் மீதமுள்ள பகுதிகளை  இடித்துவிட்டு உடனடியாக கட்டிமுடிக்கமுடியாத நிலை உள்ளதால் இந்தாண்டும் தண்ணீரைத் தேக்கமுடியாது. காஞ்சிபுரம் மாவட்டம் பாலாற்றின் குறுக்கே ரூ.60 கோடியில் கட்டப்பட்டதடுப்பணையின் அடித்தளம் மோசமாக இருந்தது.
இப்படி மாநிலத்தின் பல்வேறு பகுதிகளில்  தரமற்ற கட்டுமானங்களை மேற்கொள்ளும் நிறுவனத்திற்கு எப்படித் தொடர்ந்து பணிகள் ஒதுக்கப்பட்டன என்பதைத் தமிழக அரசு விசாரிக்கவேண்டும், அரசியல் கட்சிகளின் கோரிக்கையை ஏற்றுத் தமிழக அரசு கே.பி.பூங்கா கட்டுமானம் தொடர்பாகக் குடிசை மாற்று வாரிய இரு அதிகாரிகளை பணியிடைநீக்கம் செய்துள்ளது வரவேற்கத்தக்கது. இதோடு நின்றுவிடாமல் குடிசை மாற்றுவாரியதுறைகு அமைச்சராக இருந்த ஒ.பன்னீர் செல்வம், குடிசை மாற்றுவாரிய உயரதிகாரிகள் ஆகியோரையும் விசாரணை வளையத்திற்குள் கொண்டு வரவேண்டும். இந்த ஒப்பந்த நிறுவனத்தின் அனைத்து அரசுப் பணிகளையும் மறுஆய்வுக்கு உட்படுத்தவேண்டும். தரமற்ற கட்டிடங்கள் இடிக்கப்பட்டு தரமான கட்டுமானங்களைத் தமிழக அரசு உறுதிப்படுத்த வேண்டும்.
