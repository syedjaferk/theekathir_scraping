
விடை தெரியாத வினாக்கள் - பழனி சோ.முத்துமாணிக்கம்


நமது நிருபர்
செப்டம்பர் 29, 2019
9/29/2019 12:00:00 AM



கண்ணப்பனின் கண்கள் கோவைப்பழம்போலச் சிவந்திருந்தன. கைகால்கள் கிடுகிடுவென்று நடுங்கிக் கொண்டிருந்தன. எதிரே அப்பா நின்று கொண்டிருந்தார் கையில் ஒரு குச்சியோடு. அவனுடைய அப்பாவுக்கு எல்லாம் ஒழுங்காக இருக்கவேண்டும். குறித்த நேரத்தில் பள்ளிக்குச் சென்றாக வேண்டும். பள்ளி விட்ட உடனே நேராக வீடு திரும்பியாக வேண்டும்.தேவையில்லாமல் நண்பர்களோடு ஊரைச் சுற்றக் கூடாது. பள்ளி மைதானத்தில் விளையாடிவிட்டு வீட்டுக்கு வர நேரம் அதிகம் ஆகுமென்றால் முன்கூட்டியே சொல்லிவிட்டுப் போகவேண்டும். அளவுக்குமேல் மகன்மேல் பாசம் வைத்திருந்தார்.அதுவே கண்ணப்பனுக்குச் சில நேரங்களில் எரிச்சலைத் தந்தது. அப்பாவுக்குத் தெரியாமல் எதையும் செய்யமுடியாது. அப்பாவின் சொல்லை மீறினால்.. மீறித்தான் பார்ப்போமே..கூடப் படிக்கிற நண்பர்கள் எந்தவிதக் கட்டுக்காவலும்  இல்லாமல் விளையாடவும் சேர்ந்து சுற்றவும் எவ்வளவு மகிழ்ச்சியாக இருக்கிறார்கள் என்று கண்ணப்பன் மனதுக்குள் ஒரு ஏக்கம் சூடு ஆறிப்போன பாலின்மேல் படரும் ஆடைபோல் மிதந்துகொண்டு இருந்தது.
அப்பாவின் சொல்லை மீறிப் போனதை அவ்வளவு சீக்கிரம் கண்டுபிடித்து விடுவார் என்று கண்ணப்பன் கொஞ்சம்கூட எதிர்பார்க்கவில்லை. ‘ஏண்டா.. இப்பிடிச் செஞ்சே’ கண்ணப்பனுடைய அப்பாவின் குரல். இவனே எதிர்பாராமல் நடந்தது இது. என்ன விடை சொல்வது எனத்தெரியாமல் விழித்துக் கொண்டிருந்தான். ஏதாவது சமாதானம் சொல்வதற்காகப் பொய் சொன்னால் அதையும் கண்டுபிடித்துவிடுவார். எனவே வாய் திறக்காமல் இருப்பது மிகவும் நல்லது. அவருடைய அனுபவத்தில் எத்தனை நிகழ்ச்சிகளைப் பார்த்திருப்பார். ‘பள்ளிகொடத்துக்குப் படிக்க அனுப்பிச்சா, உன்ன யாருடா மாந்தோப்புப் பக்கம் போகச் சொன்னது ‘‘அப்பா..அப்பா.. சாப்பாட்டுக்கு விட்ட நேரத்தில ஏங்கூடப் படிக்கற பையங்களோட கொஞ்சநேரம் வெளயாடலாம்னுட்டுப் போனேன்ம்ப்பா. நாங்கூட மொதல்ல வரலேன்னுதான் சொல்லிப் பாத்தேன். அவுனுக விடமாட்டேன்னுட்டாங்கப்பா.. அட.. அட.. சரீ....வெளயாடீட்டு வரவேண்டீதுதானே.ஓன் நொட்டாங்கையை சும்மா வச்சுக்கிட்டு வரவேண்டியதுதாண்டா கழுதை.காச்ச மரத்துல ஒன்னை யாரு கல்லெறியச் சொன்னாங்க. அப்பா.. நெறய்ய மாம்பழம்ப்பா..தொங்குச்ச்சா.. எல்லாப் பசங்களும் கல்லெறிஞ்சாங்க.. அதனால நானும் கல்லெறிஞ்சு ஒரு மாம்பழம் தாம்ப்பா எடுத்தேன். அடரா.. படவா.. தோப்பு என்ன ஒன்னோட அப்பன் வீட்டுச் சொத்தா.. அடுத்தவங்க பொருளக் கேக்காம எடுத்தா.. அதுக்குப் பேரென்னடா.. அதுக்குப் பேர்..அதுக்குப்பேரு.. கண்ணப்பன் அழுது கொண்டே பேசினான். அதுக்குப் பேர் திருட்டுடா..திருட்டு. அப்பிடிச் செய்யலாமா..சொல்லு. தப்புத்தாம்ப்பா.. இனிமேலு இப்பிடிச் செய்யமாட்டேன்பா.
இதுதான் கடேசி.. ஆமா..மறுபடி ஒருக்கா இப்பிடி நடந்தேன்னு வச்சுக்க.. நடக்கிறதே வேற. அன்று இரவு அம்மா எவ்வளவு கெஞ்சியும் சாப்பிடாமலேயே படுத்துவிட்டான் கண்ணப்பன்.மகனைத் திட்டிவிட்டோமே.இளங்கன்றுதானே.. வெளயாட்டாச் செஞ்சுருக்கான். அந்தத் தோப்புப் பருவகாரர் வந்து புகார் சொல்லும்போது நாம தலைகுனிஞ்சு நிக்கவேண்டி இருக்கே. சின்ன வயசுல நாமும் இப்பிடித்தேன இருந்திருப்போம். அந்தக்காலத்துல கம்பங்காடு, சோழக்காட்டு வழியாப் போகும்போது ரெண்டு கதிர ஒடிச்சுக் கையாலயே தேச்சு வாயில போடுவோம். காட்டுக்காரவுகளும் பெருந்தம்மையா ஒன்னும் சொல்லமாட்டங்க. எந்த மாந்தோப்புக்குள்ளும் எந்தக் கரும்பு வயலுக்குள்ளும் போலாம்.ஆரும் தப்பா நெனச்சுக்க மாட்டாங்க. இப்ப அப்பிடியா? காலம் மாறிடுச்சு. எல்லாத்துக்கும் கணக்குப் பாக்கற காலமாப் போச்சு. என்று பலவிதமாக எண்ணிக் கொண்டு கண்ணப்பனின் அப்பாவும் தூங்கவில்லை. ‘கண்ணு.. எந்திரிப்பா.. அப்பா ஓன் நல்லதுக்குத் தான திட்டினன். சரி.. சாப்பிட்டுட்டுத் தூங்குப்பா.’ அப்பாவின் இதமான பேச்சைக்கேட்டுக் கண்விழித்தான். அம்மா இவனுக்காகச் சாப்பாட்டை எடுத்துவைத்துக் கொண்டு வந்தார். கண்ணப்பன் அழுதுகொண்டே சாப்பிட்டான்.அப்பா தூங்கிவிட்டாரா என்று பார்த்துக் கொண்டான். ‘அம்மா.. எனக்கொரு சந்தேகம்’... தயங்கிக் கொண்டே கேட்டான் கண்ணப்பன். என்னடா செல்லம் ஏம்மா.. அடுத்தவங்க பொருள அவுங்ககிட்டக் கேக்காமலோ அவுங்களுக்குத் தெரியாமலோ எடுத்தா அது தப்புத்தான..
ஆமடா  கண்ணு.. அதுல என்ன சந்தேகம். அப்ப... இந்தப் பாலு இருக்கல்ல பாலு.. பசுமாட்டுப் பாலு.. அதோட கன்னுக்குட்டிக்கான பால நாம எடுத்துக்கறோமே.. அதக் கேட்டா எடுக்கறோம்? அம்மாவுக்கு என்ன விடை சொல்வதென்றே தெரியவில்லை.அவன் கேட்பது சரிதானே. அப்பறம்.. இந்தத் தேன் இருக்கல்லம்மா.. தேனீயக் கேட்டா மனுசங்க எடுக்கறாங்க..கூட்டைப் பிச்சு தேனீக்களை வெரடீட்டுத் தான தேனெடுக்கறம்.அதுவும் சரியாம்மா? நாம கோழி வளத்துறோம்ல.. கோழி போடற முட்டையை அது அடைகாக்க விடாம எடுத்து எனக்குப் பொறிச்சுத் தருவீல்ல.. கோழியைக் கேட்டா எடுக்கிறீங்க.. அது வந்துடா.. நாம சாப்பிடறதுக்காகத் தான எல்லாமே.. அதெப்பிடீம்மா சரியாகும்? தூங்காமல் கேட்டுக் கொண்டிருந்த கண்ணப்பனின் வினாக்களுக்கு விடையைத் தேடிக் கொண்டிருக்கிறார்.
