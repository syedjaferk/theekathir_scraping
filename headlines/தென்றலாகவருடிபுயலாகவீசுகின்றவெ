
தென்றலாக வருடி   புயலாக வீசுகின்ற வெண்பாக்கள் -  மயிலைபாலு


நமது நிருபர்
ஆகஸ்ட் 5, 2019
8/5/2019 12:00:00 AM



“போர்க் குணத்துப் புன்னகை பொன்மனத் தொண்டுள்ளம் மேன்மைமிகு முன்னோடி நெற்றிக்கு மேல் வழுக்கை சிந்தனையின் கூர்நோக்கு செங்கொடியின் வார்த்தெடுப்பு சிந்தன் நம் செவ்வியக்கச்சீர்”     ---- என்று தொடங்கி,  “இறப்பின் வருகைக்கு எத்தனையோ வாயில் பிறப்பின் வழி நிலையோ பேர்பெற்ற தாய் வயிறு தாய்மைக்கொடை  அன்பை தாலாட்டின் மார்பணைப்பை  வாய்மை நிறை ஒற்றுமைக்கு வாழ்த்து” 
--- என்று நிறைகிறது. நூறு உரைநடை வெண்பாக்களைக் கொண்ட நூல் . எழுதியவர் என்பதைவிட இயற்றியவர் எனும் புலமைக்குரியவர் வைகறை வாணன். 
1971 - ல் திருவையாறு அரசர் கல்லூரி புலவர் வகுப்பில் செயபாலனாகப் பயின்றவர்.  எப்போதும் கருஞ்சட்டையோடு உலா வந்தவர் . ‘கருஞ்சட்டைப் புலவன்’ எனப்புனைபெயர் வைத்துக் கொண்டவர்.  அதே போதில் பா.செந்தமிழ்வேங்கை என்ற பெயரால் பரவலாக அறியப்பட்டு சென்னை வந்ததும் வைகறைவாணன் ஆனவர்.  அப்போதே ‘செம்மொழித்தேன்’, ‘பெரியார்’ முதலிய கையெழுத்து ஏடுகள் நடத்தியவர். ( புலவர் செந்தலை கவுதமன் முன்னுரை தகவல்)  இந்த ஊற்றங்களைக் “கொடை தருக; கோடி பெறுக” என்ற செய்யுளில் நூலில் மெய்ப்பித்திருக்கிறார் வைகறைவாணன். வி.பி.சிந்தனின் புன்னகையைப்  போர்க்குணத்தோடு இணைத்து முடிபோட்டு சொல்லோவியம் வரைந்திருக்கிறார்.  கல்பட்டு நீர்பரப்பும் அலைகள்போல் இந்தச் சொல்பட்டதும் நினைவலைகள் விரிகின்றன. புதுக்கவிதை என்ற சொல்லாடலைத் தவிர்த்து தொல்தமிழ் இலக்கண வகைமைக்குள் அதே தோற்றப் பொலிவோடு வெண்பா இயற்ற இயலும் என்பதை இந்நூல் வழி அவர் சொல்லியிருக்கிறார்.      வெண்பா யாப்புப் பிசகாமல் ஒவ்வொரு செய்யுளும் ஏழு வரிகளில் கட்டமைக்கப்பட்டுள்ளது.  சொற்களில் உணர்ச்சிகளை அழுத்திக் கெட்டித்திருப்பதால் எல்லாச் சுவைகளும் மனதில் ஒட்டிக் கொள்கின்றன. 
முன்னோடி போற்றல், பாயிரம், தன்னிலை உரைத்தல், இருப்பின் நோக்கம், வழிகாட்டிகள், (பகத்சிங்கு,  ஜீவா,  திருப்பூர் குமரன்,  சிற்பி தனபால்,  வீரசந்தானம்) ஈழப்போராட்டம், மதம்பூண்ட சமூகம், உணவுகளின் நினைவு , இயற்கை தரும் இன்பம், நேற்றைய சிற்றூர்களின் சீர்மை , காதல் பெண்ணின் இனிமை,  அரசியல் நிலையின் அவலம் என பல தலைப்புகளில் நூற்பாக்களைப் பகுத்துப் பார்க்கலாம் என்று தோன்றுகிறது.  தனித்தமிழ் நோக்குகொண்ட வைகறை, ஹைட்ரோ என்பதைக்  ‘கைடிரோ ‘ என்றும், நூடுல் என்பதை  ‘நூல்தோல் ‘என்றும் ஆக்கியிருக்கிறார்.     ஓவியத்தையும் சிற்பத்தையும் ‘கைமொழி’  என வரைவதும்,  கேமிராவைக் ‘கையில் அடங்கும் கவின்’ எனப்படம் பிடிப்பதும், உப்பினை  ‘உப்பளத்துக் கொப்புளம்’ என வர்ணிப்பதும்,  அரசியலில் ஒன்றுற்றக்கால் தன்னை விற்றுக்கொள்ளும் கேவலர்களை ‘விலைமாந்தர்’ என உமிழ்வதும், உழைக்கும் வர்க்கத்தினரைக்  கவிஞர் தமிழ்ஒளி ‘கந்தல் மனிதர்’ என்பதுபோல் ‘வேர்வை மனிதர்கள்’ என விளிப்பதும்,  தன்னலமே குறியாகக் கொண்டிருப்பதைக்  ‘குள்ளமனம்’ எனக் குட்டுவைப்பதும் வைகறையின் சொல்லாக்கத்திற்கு மேலும் சில எடுத்துக்காட்டுகள்.  ‘சீர் கருப்புக்காக்கை’, ‘அக்குறும்பு அரசு’, ‘கருவாட்டுத் தேன்குழம்பு’  என சொல் தொடுப்புகள் வழியாகப் பாக்களை மெருகூட்டுவதோடு தனது மரபின் ஓட்டத்தையும் நிலைநிறுத்துகிறார். 
“ உள்ளம் கனிவாழை உன் உவப்புக் கற்கண்டு துள்ளும் வயல் மீன்கள் தோற்கடிக்கும் உன் கண்கள் பாகில் நனைத்த மொழி பால்நிலவில் வார்த்த முகம் வாகாய் மனம்கொத்தும் வார்ப்பு”  ---என தென்றலாய் வருடி  இதமளிக்கும் வைகறை ,  “ சாட்டை சுழற்றுவையோ  சாணிப்பால் ஊற்றுவையோ கேட்டை விளைத்துவரும் கீழ்மைச் சிறுபயலே வீட்டைக் கொளுத்திய வீணனே நாங்கள் இதோ வேட்டைக்கு வந்தோம் விரைந்து” 
----என விசையுந்திச் சுழன்றடிக்கும் புயலாகவும் ஆவேசம் காட்டுகிறார் .  வெண்மணியைக் கண்மணிக்குள் கனலாய் அடைகாத்ததன்  விளைச்சலாக இது தெரிகிறது. 
சாதி எனும் சதி பல சந்ததிகளைப் பின்தொடர்ந்தது போய், இன்று முன்செல்கிறது.  இதனோடு சமர் புரிந்து ஒழிக்க வேண்டும் என்ற நல்மனம்  படைத்தோரின் ஒற்றைக் குரலாக ஓங்கி ஒலிக்கிறது இந்தச் செய்யுள்: 
 
“வீதி மரம் நின்றிருந்தால் வீட்டுக்கு நல்ல நிழல் சாதிமரம் நின்றிருந்தால் சண்டைக்குத் தூண்டுநிலை போதும் உபதேசம் புத்தர்நிலை வேண்டாம் மோது ! முறியடி ! தீ மூட்டு” 
அரசியலே வாழ்க்கைப்  பாதையைத் தீர்மானிக்கிறது .  என்றாலும் கண்களை மூடிக் கொண்டு நடப்பது வழக்காகிவிட்டது. சாதி, மதம், இனம், மொழி, தேசப்பற்று, வளர்ச்சி இன்னபிற சொல்லி மக்களைத் திசைதிருப்பும் அரசியல்வாதிகளை எண்ணிப் பொருமுகிறார் புலவர்.  அரியதொரு உருவகத்தோடு நாட்டின் நிலையுணர்த்தி நையாண்டியும் செய்கிறார். 
அரசியலே வாழ்க்கைப்  பாதையைத் தீர்மானிக்கிறது .  என்றாலும் கண்களை மூடிக் கொண்டு நடப்பது வழக்காகிவிட்டது. சாதி, மதம், இனம், மொழி, தேசப்பற்று, வளர்ச்சி இன்னபிற சொல்லி மக்களைத் திசைதிருப்பும் அரசியல்வாதிகளை எண்ணிப் பொருமுகிறார் புலவர்.  அரியதொரு உருவகத்தோடு நாட்டின் நிலையுணர்த்தி நையாண்டியும் செய்கிறார். 
அரசியல் களத்தில் மக்களின் பரிதாப மன உணர்வை ஏழு வரிகளில்  இதைவிடச் சிறப்பாகப் படம் பிடிக்க இயலுமோ!  ஈழக் கனவுகண்ட எண்ணற்றோரில் ஒருவரான வைகறை, ‘ஏட்டுச்சுரைக்காயா, இவ்வீரப் போர்க்காட்சி, கூட்டா பொரியலா கூறு’  எனக் கேட்டுவிட்டு இனி என்ன செய்யவேண்டும் என்பதையும் பதிவிடுகிறார் . 
“கடல் நீரும் கண்ணீரும் காற்றும் தீப்பற்றும் திடலிலங்கைத் தென்திசையில் தேம்பி நிலைகுலைந்து பாடிப் பதறுவதைப் பார் இன்னும்  கேட்கவில்லை  கூடிக் குரலெடுத்துக் கூவு” 
இந்த நூலின், நூற்பாக்களின் சிறப்புகூற முனைந்தால், அது  அனைத்துப் பாக்களையும் மீண்டும் பதிவு செய்வதாக மாறிவிடும். எனவே நூலினை வாங்கிப் படிப்பதே அனைத்தையும் உள்வாங்கித்  திளைப்பதைச் சாத்தியப்படுத்தும்.  நூற்பாக்களின் சிறப்பு இப்படியிருக்க,  வைகறைவாணனின்  பாயிர வாயிலும், புலவர் செந்தலை ந.கவுதமன், பழ.  அதியமான், பெ.மணியரசன்,  துரை. மடங்கன்,  தஞ்சாவூர்க் கவிராயர், முனைவர் பா.மதிவாணன் ஆகியோரின் முன்னுரைகளும் நூலுக்கு அப்பால் பல திறப்புகளுக்கு வழிவகுக்கின்றன.   காட்சிக்கு எளியராய் கடுஞ்சொல் பேசாதவராய் பழகியோர் மனங்களில் பதிந்து நிற்கும் வி.பி.சிந்தன் , பேராசிரியர்  இரா. இளவரசு ஆகியோரின் படங்கள் நூலின் நுழைவாயிலில்  வரவேற்கின்றன. ட்ராட்ஸ்கி மருது அவர்களின் காலத்தால் அழியாத ஓவியங்களும் பாக்களுக்கு ஏற்ப கோர்க்கப்பட்டிருக்கும் வேறு சில படங்களும் நூலுக்கு அழகு சேர்க்கின்றன .  என்னதான் இருந்தாலும் படைப்பைப் பரவலாக்குவதுதான் படைப்பாளிக்கும் சமூகத்திற்கும் நாம் செய்யும் நன்றியாகும்.

கொடைதருக கோடிபெறுக:
(உரைநடை வெண்பா)
ஆசிரியர்: வைகறைவாணன்
வெளியீடு: சாளரம்
 2 / 1758, சாரதி நகர்,
 என்ஃபீல்ட் அவன்யூ,மடிப்பாக்கம்,
சென்னை - 600 091.
செல்பேசி : 9445182142
