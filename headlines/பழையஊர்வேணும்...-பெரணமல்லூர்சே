
பழைய ஊர் வேணும்... - பெரணமல்லூர் சேகரன்


நமது நிருபர்
செப்டம்பர் 8, 2019
9/8/2019 12:00:00 AM



கிராமத்திலும் நகரத்திலும் அடங்காத ஊர் அது. வழக்கமாய் விடியலில் சுறுசுறுப்பாய் இயங்கும் தேநீர்க் கடைகள் கூட பெயரளவுக்குத்தான் அங்கொன்றும் இங்கொன்றுமாக இருந்தன. மற்ற கடைகள் திறக்கப்படவில்லை.  இந்நேரம் ஒவ்வொரு தேநீர்க் கடையிலும் இருபது பேராவது டீயை உறிஞ்சியபடியும் அரட்டை அடித்துக் கொண்டும் இருப்பர். டீக்குடித்தவர்கள் அவ்வளவு சீக்கிரம் சென்றுவிட மாட்டார்கள். அன்றைக்கு எது முக்கியமோ உள்ளூர் அரசியல், மாநில அரசியல், தேச அரசியல், உள்ளூர் சமாச்சாரங்கள் என பேசிவிட்டுத்தான் செல்வார்கள். அப்படிப்பட்ட தேநீர்க் கடைகள் மயானமாய் காட்சி அளித்தன. திறந்திருந்த ஓரிரு கடைகளிலும் தன் பாட்டுக்கு டீ குடித்துவிட்டு கடையை விட்டு நடையைக் கட்டிக்கொண்டிருந்தனர் வாடிக்கையாளர்கள். காக்கிச் சட்டைகள் ரோந்து வந்து கொண்டிருந்தன.இதை முன்னெப்போதும் காணாதவர்கள் அவ்வூர் மக்கள். இதுவரையில் 144 தடை உத்தரவு என்பதை அறிந்திராத அவ்வூர் அறியும் வகையில் நேற்று முதல் ஒலிபெருக்கியில் அமைதி காக்கவும் கூட்டம் கூடாமல் இருக்கவும் விளம்பரம் செய்த வண்ணம் இருந்தனர் காவல்துறையினர்.
“எப்படி இருந்த ஊர் இப்படி ஆயிடுச்சே..சே..வியாபாரமும் போச்சில்ல” “என்னடா நம்மூருக்கு வந்த சோதனை..ஊர சுடுகாடாக்கிட்டானுகளே இளவட்டப் பயலுக” “ஊர் ரெண்டுபட்டா கூத்தாடி பாடு கொண்டாட்டம்..ஆனா இங்க எல்லோருக்கும் திண்டாட்டமாத்தான இருக்கு” இப்படியாய் டீக்கடைக்காரர்கள் கடைக்கு வந்திருந்த சிலரிடம் சிலாகித்துக் கொண்டனர். போலீஸோ அதற்குக் கூட இடந்தராமல்.. “வந்தமா..டீக்குடிச்சமான்னு இடத்தைக் காலி பண்ணிட்டுப் போயிட்டே இருக்கனும்” என்று டீக்கடைக்கு வந்தவர்களையும் விரட்டிக் கொண்டிருந்தது.
களையிழந்து காணப்பட்டது கடைத்தெரு. அடித்து நொறுக்ப்பட்ட கடைகள் அப்படியே கிடந்தன. சாலையில் எகிறியவற்றை மட்டும் அள்ளி அப்புறப்படுத்தி சீர் செய்தது காவல்துறை. மற்றபடி சேதப்படுத்தப்பட்ட கடைகளை அதிகாரிகள் பார்வையிட வர இருக்கும் நிலையில் அப்படியே விட்டுவிடுதலே சரியாக இருக்கும் என்ற முடிவுக்கு அனைவருமே உட்பட்டனர். அண்ணன் தம்பியாப் பழகிகிட்டிருந்த ஊர்ல இப்படிப்பட்ட வன்மம் எப்படி வந்தது? இந்த நாடே இளைஞர்கள நம்பித்தான் இருப்ப தாகச்  சொல்லும் இந்த காலகட்டத்தில் ஒரு ஊரே இப்படி ரெண்டுபட்டுக் கிடந்தா எப்படி?  கேள்விகளால் துளைத்தெடுத்த மனங்களுக்கு  வடிகாலற்ற வேதனையை ஏற்படுத்தி யிருந்தது இக்கால இளவட்டம். ஆனாலும் ஒருபகுதி இளைஞர்கள் தானுண்டு தன்படிப்புண்டு..வேலையுண்டு என்றும் இருந்தனர். ஆனால் அவர்களைப் பற்றிய பேச்சே இப்போதில்லை.  பொழுது புலர்ந்தது. இன்று காலை நடைபயிற்சியை மேற்கொள்ள சபாபதி வரக் காணோமே என்ற ஏக்கம் திறந்து வைத்த டீக்கடைக்காரர்களுக்கு இருக்கவே செய்தது. இத்தனைக்கும் சபாபதி எந்த டீக்கடையிலும் டீ சாப்பிடாதவர். ஆனாலும் அவரது வாய் திறந்தால்  ஏதாவது வழி பிறக்கும் என்ற நம்பிக்கை இருந்தது.
90 வயதை அடைந்தாலும் பேச்சில் அதே தெளிவு. எப்படி பள்ளியில் பாடம் நடத்தும்போது இன்னும் கொஞ்ச நேரம் நடத்தமாட்டாரா..பேசமாட்டாரா என்று மாணவர்கள் எதிர்பார்ப்பார்களோ அதே மாதிரிதான் ஊர் விசயங்களில் அவர் தலையிட்டால் தீர்வு எளிதாகிவிடும். அவரது மாணாக்கர்கள் எல்லாம் இப்போது அரசு அதிகாரிகளாக, ஆசிரியர்களாக உயரந்திருந்தாலும் நகரங்களில் குடும்பமாகக் குடியேறிவிட்டார்கள். ஏதோ ஒருசிலர் மட்டுமே உள்ளூரில் வாழ்கிறார்கள். மற்றபடி விவசாயிகள், வியாபாரிகள் என உள்ளூரில் வாழ்ந்து கொட்டிருப்பவர்கள் ஏதோ ஒரு வகையில் சபாபதியிடம் படித்தவர்கள்தான். அவர்களின் பிள்ளைகள் அடுத்த தலைமுறை உயர்நிலை மேல்நிலைக் கல்வி என வரும் வேளையில் சபாபதி ஓய்வு பெற்று விட்டார்.  ஓய்வுபெற்ற நிலையில் அவரது அருமை இன்றைய இளைய தலைமுறை முழுமையாக உணராதது. ஆனாலும் இளைஞர்களின் பெற்றோர்கள் சபாபதி தலைமை ஆசிரியரைப்  பற்றி சொல்லிக் கொண்டே இருப்பார்கள்.
பின்தங்கிய ஊராக இருந்த நிலையில் சபாபதியின் முயற்சியாலும் வழிகாட்டுதலாலும் மட்டுமே உயர்நிலைப்பள்ளி, மேனிலைப்பள்ளி, மகளிர் மேனிலைப்பள்ளி வரை கொண்டுவரப்பட்டது. நூலகமாக இருந்தாலும், பேருந்து நிலையமாக இருந்தாலும், பேருந்துகளைக் கூடுதலாக மாவட்டத் தலைநகருக்குக் கொண்டு வருவதிலிருந்து அவரது தொடர் நடவடிக்கைகள் தலைமை ஆசிரியர் பணியிலிருக்கும்போதும் ஓய்வு பெற்ற பின்னரும் தொடர்ந்தது. ஓய்வுபெற்ற பிறகு பேரூராட்சி சார்பில் சுயேச்சையாக தலைவர் பொறுப்பிற்குக் கொண்டு வர பெரும்பான்மையானவர்கள் முயன்றும் முடியவில்லை. எந்தப் பதவிக்கும் எப்போதும் ஆசைப்படாமல் ஓசையின்றி நல்லதைச் செய்து கொண்டே இருப்பது அவரது வாடிக்கை.  பல சாதிகள் பல மதங்கள் அவ்வூரில் இருந்தாலும் எல்லோரும் ஒற்றுமையாக உறவாடிக் கொண்டிருப்பவர்களாக மக்கள் இருந்ததற்குக் காரணம் சபாபதி அவர்களே. உயர்நிலைப்பள்ளி ஆசிரியராகப் பணியில் சேர்ந்த காலந்தொட்டு பட்டதாரி ஆசிரியராக முதுகலைப் பட்டதாரி ஆசிரியராக மேனிலைப்பள்ளி தலைமையாசிரியராக என தொடர்ந்து முப்பதாண்டுக் காலம் ஒரே ஊரில் சொந்த ஊரில் ஒப்பற்ற பணியால் உயர்ந்து நின்றவர்.
சீக்கிரம் சீக்கிரமாய் டீக்கடைகளும் வேலை முடித்து ஒவ்வொன்றாய் மூடப்பட்டு வந்தன. டீக்கடைக்கார்கள் மட்டுமில்லாமல் அந்த ஊரின் பெரும்பாலான கடைக்காரர்கள் ஒன்று சபாபதியிடம் படித்திருக்க வேண்டும். அல்லது பெற்றோர் படித்திருக்க வேண்டும். ஒவ்வொரு கடைக்காரராக அவரவர் பாட்டுக்குத் தனித்தனியாக சென்று கொண்டிருந்தனர். சுமார் ஐம்பது பேரும் அவ்வளவு அமைதியாக சபாபதி வீட்டு மாடியில் இப்போது ஆஜர். கூட்டம் நடத்தும் வகையில் ஹால் போல இருந்தது. எப்போதும் ஊர்ப் பிரச்சனைகள் குறித்துப் பேச வேண்டுமென்றால் முக்கியஸ்தர்கள் அவர் முன்பாக அந்த அரங்கில் கூடி விடுவார்கள். அப்படிப்பட்ட ஏற்பாடுகள்தான் ஊரில் நல்ல காரியங்கள் முதல் பிரச்சனைகள் வரை கலந்து பேசி முடிவாகி வந்தது. ஆனால் ஐந்தாண்டுகளாகவே அப்படிபட்ட ஏற்பாடுகள் எல்லாம் இல்லாமல் போனது. இளைய தலைமுறைக்கு வழிவிட்டு தான்பாட்டுக்கு வழக்கமான படிப்பது, எழுதுவது என்று இந்த வயதிலும் தொடரத்தான் செய்தார். என்றாலும் அவராக முக்கியஸ்தர்களை அழைத்துப் பேசியதில்லை. ஐந்தாண்டுகளுக்குப் பிறகு இப்போது அவரது தகவலின் பேரிலேயே முக்கியஸ்தர்கள் ஆஜர். 144 தடை உத்தரவு சமயத்திலும் அதே தைரியத்துடன் போலீஸ் கண்ணில் மண்ணைத் தூவி கூட்ட ஏற்பாடுகள் நடந்து கொண்டிருந்தது.
கதவு மூடப்படுவது இதுவே முதல்முறை. 144 தடை உத்தரவும்தானே..விரித்து வைக்கப்பட்ட விரிப்புகளில் அமர்ந்த வண்ணம் இருந்தனர். சபாபதிக்கு வணக்கம் சொல்ல யாரும் தவறவில்லை. ஒவ்வொருவருக்கும் அவரும் வணக்கம் சொல்லத் தவறவில்லை. வயது முதிர்வு மட்டுமே அவரது முகவாட்டத்துக்குக் காரணம் என யாரும் கருதவில்லை. ஊரின் இரண்டுபட்ட நிலையில் அவரது மனம் வருத்தத்தின் உச்சியில் உள்ளதை பெரும்பான்மையானவர்கள் புரிந்து கொண்டனர். பெரும்பாலும் அவரது மாணாக்கர்கள் தானே.. இப்போது அனைவர் கரங்களிலும் தேநீர்த் தம்ப்ளர். எவ்வளவு நாட்களாயிற்று இப்படி ஐயா வீட்டில் தேநீர் அருந்தி..நினைத்துக் கொண்டவர்கள் தேநீர் பருகிக் கொண்டிருந்தனர். ஊசி விழுந்தாலும் கேட்கும் சப்தம். அவர் பேசலானார் எழுந்தபடி..கைத்தடி கையில் வந்துவிட்டதைப் பலர் அப்போதுதான் கவனித்தனர். அவர் எழுந்து நின்று கொண்டதைப் பொறுத்துக் கொள்ள இயலாமல் அனைவரும் எழந்திருக்கலாயினர். உட்கார்ந்து பேசக் குரலெழுப்பினர்.
குரலை உயர்த்தி அனைவரையும் அமரும்படி ஆணையிட்டார். இப்போது அமர்ந்த படி அனைவரும் கப்சிப். சபாபதி தள்ளாத வயதில் எழுந்து நின்று பேசி ஆலோசனையோ வேண்டுகோளோ வைத்தாலோ அமர்ந்திருப்பவர்கள் விவாதம் செய்யப் போவதேது...இதுவும் ஒரு உத்திதானே..  “கண்மணிகளே..எனக்குப் பழைய ஊர் வேண்டும். இங்கே இருக்கிற முஸ்லிம் சகோதரர்கள் முன்பு போலவே மற்றவர்களுக்கு பிரியாணி கொடுப்பதும் மற்றவர்கள் முஸ்லிம்களுக்கு கொட்டை கொழுகட்டை வடை பாயாசம் இனிப்புக் கொடுப்பதுமான வாலாயமான வழக்கம் மீண்டும் துவங்க வேண்டும். வீட்டுக்குள்ளேயே விராயகர் சதுர்த்தி கும்பிட்ட நம்மூரில் தெருவுக்குத் தெரு விநாயகர் சிலை வைத்தீர்கள்..நீங்கள் என்றால் உங்கள் பிள்ளைகள்..இந்த வருசம் ஒரு படி மேலே போய் எல்லா சிலைகளையும் ஊர்வலம்கிற பேர்ல வெளியூர் மதவெறியர்கள் சகிதமா கொண்டு போனாங்க.வழியில் எதிர்ப்பட்ட முஸ்லிம் கடைகளை நொறுக்கினாங்க..தீ வச்சாங்க..சில வாலிபர்களுக்கு மண்ட ஒடஞ்சி ஆஸ்பத்திரியில்..ரெண்டு தரப்புலயும் கைது..வழக்கு..இப்ப 144 தடை உத்தரவு. இங்க இவ்வளவு பேர் கூடியிருக்கிறதே சட்ட விரோதம். ஏதோ இந்த ஏரியா பொறுப்பு போலீஸ் எனக்குத் தெரிந்த என் மாணவனுடைய மகன்..அவன் கண்டுக்காம எவ்வளவு நேரம் விடுவான்..அவன் மேலதிகாரிங்க விட மட்டாங்க
.. அதனால சுருக்கமாக சீக்கிரமாக முடிக்கனும்” இடைமறித்தார் அப்துல். “ஐயா.. ஆஸ்பத்திரியில் இருக்கிறவங்க ரெண்டு தரப்புலயும் இருக்காங்க..ஆனா ஜெயிலில் இருக்கிறது முஸ்லிம் புள்ளங்கி மட்டுந்தான்” சபாபதி குறுக்கிட்டார்... “இத்தனை வருசங்களா நாம பிரிச்சிப் பேசனதில்ல..பிரிஞ்சி வாழ்ந்ததுமில்ல..கொஞ்ச காலமா உங்க வாரிசுக செய்யற வேலை..ஒன்னு சொல்வேன். நல்லா கேட்டுக்குங்க..நாம ரெண்டு தரப்புலயும் எல்லா கேசையும் வாபஸ் வாங்கறோம். நம்ம புள்ளைகள ரிலீஸ் பண்ணச்சொல்லி வாதாடி வெளிய எடுக்கிறோம். ஆர்.டி.ஓ.கிட்ட பேசிட்டேன். பீஸ் கமிட்டி போட்டு ஊர பழைய நெலைக்குக் கொண்டு வருவோம். நம்ம மத்தியில் பிளவுகளை உண்டு பண்ண வெளியூரில் இருந்து காவி வேட்டியில இங்க வந்து அலம்பல் பண்ணிக்கிட்டிருக்கிற யாரையும் நம்ம ஊர்ல வர அனுமதிக்கக்கூடாது. அதில் உறுதியா இருக்கணும்” கைபேசி சிணுங்கவே அதைக் கீழே இருந்து எடுத்து அவரிடம் கொடுத்தார் சபாபதி காலடியில் அமர்ந்திருந்த முனுசாமி. சபாபதி 
கைபேசியில் உம் கொட்டியே பேசி முடித்ததைப் பார்த்துக் கொண்டிருந்தவர்களின் எண்ண ஓட்டம் பலவாக இருந்தாலும் அவரவர் பொழப்பைப் பார்க்கவும் எப்போதும்போல மாமன் மச்சானாய் அண்ணன் தம்பியாய் பழகிக் களிக்கவும் பழைய ஊர் வேண்டும் என்பதிலேயே முடிந்தது. “நமக்குக் கொடுத்த அவகாசம் முடிந்தது. போலீஸ் இவ்வளவு நேரம் ஒத்துழைப்பு கொடுத்ததே பெரிய விசயம். நான் மீண்டும் மீண்டும் மன்றாடிக் கேட்டுக்கறேன். எனக்கு நம்ம பழைய ஊர் வேணும். உங்க உறவுகள.. புள்ளங்கள..வழிக்குக் கொண்டு வருவீங்கன்ற நம்பிக்கையில் இத்தோடு முடிச்சிக்கிறேன்.” சபாபதியின் கண்களில் கண்ணீர் வழிந்தது. அமர்ந்திருந்தவர்களும் ஒரே நேரத்தில் எழுந்து கலங்கிய கண்களுடன் நின்றனர். “ஐயா சில வருசங்களா நாம இந்த மாதிரி கூடாததால என்னென்னவோ நடந்து போச்சு..பட்டது போதும்..இனி எல்லோரும் ஒரே முடிவாதான் எடுப்போம். அது நீங்க சொன்ன மாதிரி தான். “
அப்துல் சொன்னதை முனுசாமி ஆமோதித்தார். “ஆமாங்கய்யா..அப்துல் சொன்னமாதிரி எங்களுக்கும் பழைய ஊர்தான் வேணும்..” “ஆமாங்கய்யா”..ஒருமித்தன  அனைவர்  குரலும். அந்தக் குரலில் கரைந்து முறுவலித்தபடி சபாபதி இப்போது கண்களைத் துடைத்துக் கொண்டார். கூடியிருந்தவர்களும் கண்களைத் துடைத்துக் கொண்டு ஒருவரையொருவர் ஆரத் தழுவிக் கொண்டனர். மேலும் முறுவலித்தார் சபாபதி.
