
பேசாத பெண் தெய்வங்கள் -  ப.செல்வகுமார் 


நமது நிருபர்
மார்ச் 8, 2020
3/8/2020 12:00:00 AM



பத்துக்கும் குறைவான சோடியம் விளக்குகளில்
பாதிக்கு மேல் எரியாமல் பாழடைந்திருந்த
பேருந்து நிலைய மூலையொன்றின்
வெளிப்புறமாய் சாத்தியிருந்த பாலூட்டும் அறையில்
வன்புணர்வுசெய்து கிடந்த இளம்பெண்ணின்  கைப்பைக்குள்ளிருந்த
அலைபேசியின் வழியே பேசத் தெரியாததால்
லேமினேட் செய்திருந்த பெண் தெய்வமொன்று
மெளனித்துக் கிடந்தது
மண்ணாண்ட பரம்பரை பிள்ளைகளின்
மதிய சத்துணவை பட்டியல் சாதி
விதவைப் பெண் சமைப்பாதவென
வேற ஊருக்கு மாற்றச் சொல்லி
ஊர்த்திரண்டு போராடிய பள்ளிக்கூடத்தின்
சமையலைறையில் மாட்டியிருந்த
காலண்டரிலிருந்த லெட்சுமிசாமியின்
முகமெல்லாம் கரியப்பிக் கிடந்தது
பண்ணையில் கூலிக்கு உழைத்தளின் வீடேறி
பெற்றவளின் நெஞ்சாங்குழியில் மிதித்து
அரிவாளால் தலையை வெட்டி கையிலெடுத்து
காவல்நிலையத்தில் சரணடையச் சென்றவனின்
வழியெங்கிலும் கல்லாய் நின்றிருந்த
குலச் சாமிகளின் கண்களிலெல்லாம்
காவியும் சிவப்பும் கலந்த துணி கட்டியிருந்தது
சமையலறைக்குள் நுழைந்து
தீட்டுபடுத்தியது யாரென கண்டுபிடிக்க
அறுபது சொச்சம் பெண் குழந்தைகளின்
கீழ் உள்ளாடைகளை கழற்றி பரிசோதித்த
வடக்குக் கல்லூரி விடுதியின்
மையக் குளத்தில் வீணையோடு
சரஸ்வதி அமர்ந்திருந்த வெண் தாமரை
விடாய்க் குருதியால் சிவப்பாகிப் போனது
கோடிக் கண்களைக் கொண்ட கேமராவுக்கு முன்
அடிக்காதீங்கண்ணா பேண்டை கழற்றிடறேனென
கதறியழுது பிஞ்சுமகள் வாங்கிய பெல்ட்டின் அடி
சுளீரென எல்லோர் முதுகிலும் விழுந்தும்
ஆயிரம் கண்ணுடைய வளெல்லாம்
இமைகளை இறுக்கி மூடிக் கொண்டதால்
மன்றத்திற்கு வந்த வழக்கில்
நீதியரசர்கள் தந்த தீர்ப்பில் விக்கித்து
கருப்புத் துணியினை அவிழ்த்துப் பார்த்த
நீதிதேவதையின் மார்பினை நோக்கி
கண்சிமிட்டிக் கொண்டிருந்தன
குற்றவாளியின் கண்கள்
இன்றும் கூட
பதிவிரதையாகிற தவத்தில் மன்றாடிக்கொண்டே
உலகப் பெண்களோடு சேர்ந்தபடி
விடுதலைக் கோஷமிடுகிறவளின் முன்னால்
பெண் தெய்வங்களெல்லாம்
மார்ச் திங்களின்
எட்டுப் போட்டுக் கொண்டிருக்கின்றன.
