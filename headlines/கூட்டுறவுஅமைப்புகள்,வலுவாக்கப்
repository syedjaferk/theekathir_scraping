
கூட்டுறவு அமைப்புகள், வலுவாக்கப்பட வேண்டும்..... 


நமது நிருபர்
ஆகஸ்ட் 27, 2021
8/27/2021 12:00:00 AM



2021 - 22 ஆம் ஆண்டில் கூட்டுறவு நிறுவனங்கள்மூலம் ரூ.11 ஆயிரத்து 500 கோடி பயிர்க்கடன் வழங்க இலக்கு நிர்ணயிக்கப்பட்டுள்ளதாக மாநிலகூட்டுறவுத் துறை அமைச்சர் ஐ.பெரியசாமி கூறியுள்ளது வரவேற்கத்தக்கது.
கூட்டுறவு சங்கங்கள் ஏழு சதவீத வட்டி விகிதத்தில் விவசாயிகளுக்கு பயிர்க்கடன் வழங்குவதாகவும், உரிய கெடு தேதிக்குள் கடனை திரும்ப செலுத்தும் விவசாயிகளுக்கு தமிழக அரசு நான்கு சதவீதம் வட்டி ஊக்கத்தொகையும் வழங்குகிறது. இதன்மூலம் உரிய காலத்தில் கடனை திரும்பச் செலுத்தும் விவசாயிகளுக்கு வட்டியில்லா கடன் கிடைக்கிறது என அவர் கூறியுள்ளார்.பல்வேறு காரணங்களால் விவசாயிகள் கடும் நெருக்கடியில் சிக்கியுள்ள நிலையில் தனியார் கந்துவட்டி மற்றும் தனியார் நிதி நிறுவனங்களிடம் கடன் வாங்கும் விவசாயிகள் கடும் இன்னலுக்கு ஆளாகின்றனர். இந்நிலையில் கூட்டுறவு நிறுவனங்கள் மூலம் எவ்வித இடையூறும் இல்லாமல்கடன் கிடைப்பது உறுதி செய்யப்பட வேண்டும். 
கடந்த அதிமுக ஆட்சிக் காலத்தில் பயிர்க்கடன் தள்ளுபடியில் பெரும் முறைகேடு நடந்துள்ளதும் வெளிச்சத்திற்கு வந்துள்ளது. நாமக்கல், சேலத்தில் உள்ள ஐந்து கூட்டுறவு வங்கிகள் மூலம் மட்டும் அதிமுகவினர் ஏழு கோடி ரூபாய் அளவிற்கு தங்க நகைகளை கையாடல் செய்துள்ளதாக சட்டப்பேரவையில் அமைச்சர்  தா.மோ. அன்பரசன் குற்றம் சாட்டியுள்ளார்.மூன்று நாட்களில் 16 லட்சம் பேரின் பயிர்க்கடன் தள்ளுபடிக்கான பட்டியல் தயாரிக்கப்பட்டது எப்படி என கூட்டுறவு துறை அமைச்சர் ஐ.பெரியசாமி கேள்வி எழுப்பியுள்ளார். கடந்த ஆட்சிக் காலத்தில் தங்க நகை அடகு மூலம் பயிர்க்கடன் பெற்றவர்களின் கடன்கள் தள்ளுபடி செய்யப்பட்டது குறித்து மறு ஆய்வு செய்யப்பட்டு வருவதாக ஏற்கெனவே அறிவிக்கப்பட்டுள்ளது. இந்த ஆய்வினை விரைந்து முடித்து மோசடியாக கடன் தள்ளுபடி பெற்றவர்கள் மீது நடவடிக்கை எடுப்பதோடு, தகுதியானர்களுக்கு கடன் தள்ளுபடி உறுதி செய்யப்பட வேண்டும். எதிர்காலத்தில் இத்தகைய மோசடிகள் நடைபெறாத வண்ணம் உரிய விதிகள் ஏற்படுத்தப்படுவதும் அவசியம்.
கிராமப்புற மற்றும் நகர்ப்புற மக்களுக்கு பேருதவியாக இருப்பது கூட்டுறவு அமைப்புகளாகும். மாநில அரசுகளின் கீழ் இயங்கி வரும் கூட்டுறவு அமைப்புகளையும் ஒன்றிய அரசு தன்னுடைய கட்டுப்பாட்டில் எடுத்துக் கொள்வதற்கான முயற்சிகள் நரேந்திர மோடி அரசால் மேற்கொள்ளப்பட்டு அதற்கென ஒரு அமைச்சகமும் உருவாக்கப்பட்டுள்ளது. இதனால் கூட்டுறவு அமைப்புகள் அழியும் ஆபத்து உள்ளது.மாநில அரசுகளின் கட்டுப்பாட்டில் கூட்டுறவு அமைப்புகள் தொடர்வது உறுதி செய்யப்பட வேண்டும். இதற்கான முயற்சிகளை மாநில திமுக அரசு ஏனைய மாநில அரசுகளோடு இணைந்து மேற்கொள்ள வேண்டும். கூட்டுறவே நாட்டுயர்வு என்பது வெறும் முழக்கமாக அன்றி நடைமுறையிலும் தொடர வேண்டுமானால், கூட்டுறவு அமைப்புகளில் நடைபெறும் மோசடிகள் தடுக்கப்படுவதோடு மாநில அரசின் கட்டுப்பாட்டில்  அந்த அமைப்புகள் தொடர்வதும் உறுதி செய்யப்பட வேண்டும்.
