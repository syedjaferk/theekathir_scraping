
கார்ப்பரேட்டுகளை கட்டிப்பிடி; கற்பவர்களை கழுத்தை நெரி  


நமது நிருபர்
டிசம்பர் 11, 2019
12/11/2019 12:00:00 AM



கல்விக்கடன்களை ரத்து செய்யும் எண்ணம் அரசுக்கு இல்லையென்று மத்திய நிதித்துறை அமைச்சர் நிர்மலா சீதாராமன் நாடாளு மன்றத்தில் திங்களன்று தெரிவித்துள்ளார். அத்துடன்கல்விக்கடனை வசூலிப்பதில் நெருக்கடி கொடுக்காது என்றும் கூறியுள்ளார்.
பொதுத்துறை வங்கிகள் ஏழை, எளிய, நடுத்தர மாணவர்கள் தங்களது உயர்கல்விக்காக கல்விக்கடன் பெறுவது மிகுந்த சிரமத்துக்குரிய தாகவும் எட்டாக் கனியாகவுமே இருக்கிறது. அதற்காக வங்கிகள் விதிக்கும் நிபந்தனைகள் கல்விக்கடன் பெறுவதை இயலாத ஒன்றாக ஆக்கிவிடுகின்றன. இதையும் மீறி கல்விக்கடன் பெறுவது மிக மிகக் குறைந்த அளவே. அதிலும் கூட கடன் வழங்குவதில் வங்கி நிர்வாகங்கள் பாரபட்சம் காட்டுவது நாடறிந்ததே. அத்தகைய பாரபட்சங்க ளை அண்மையில் மார்க்சிஸ்ட் கம்யூனிஸ்ட் கட்சியின் நாடாளுமன்ற உறுப்பினர் சு.வெங்க டேசன் மக்களவையில் எழுப்பி பல்வேறு விபரங்களை அது தொடர்பாக வெளிப்படுத்தி னார் என்பது குறிப்பிடத்தக்கது. 
கற்கை நன்றே; கற்கை நன்றே; பிச்சை புகினும் கற்கை நன்றே என்பது தமிழ் முதுமொழி. ஆனால் கற்கை நன்றே, கற்கை நன்றே கடன் புகினும் கற்கை நன்றே என்பதே இன்றைய நிலை. ஆயினும் அதிலும் கூட ஏழை, எளியவர்களுக்கு கல்விக்கடன் கிடைப்பது குதிரைக் கொம்பே.  ஆனால் கார்ப்பரேட் நிறுவனங்களின் உரி மையாளர்களுக்கு நமது நாட்டின் பொதுத்துறை வங்கிகள் மிகவும் தாராளமாக கடன்களை வாரி வழங்குகின்றன.இத்தகைய நடைமுறைகள் 1990ஆம் ஆண்டுகளில் அறிமுகப்படுத்தப்பட்ட உலகமய - தாராளமய பொருளாதாரக் கொள்கைகளின் விளைவாகும்.
ஒரு சில லட்சங்கள் கடன் வாங்கும் மாணவர்க ளிடம் கடுமையையும், நூறு கோடி, 500 கோடிக்கு மேல் கடன் வாங்கும் கார்ப்பரேட்டுகளிடம் பரி வையும் காட்டுவது மத்திய ஆட்சியாளர்களின் செயல்பாடாக உள்ளது. அதிலும் தற்போதைய பாஜக அரசு மிகுந்த பாசத்தோடு அவர்களை வெளிநாடுகளுக்கு தப்பிச் செல்லவும் அனு மதிக்கிறது.  இத்தகைய கார்ப்பரேட்டுகள் 220 பேரின் கடன் ரூ.76,000 கோடியை ஸ்டேட் பேங்க் ஆப் இந்தியா மட்டும் தள்ளுபடி செய்துள்ளது. மொத்தமாக பொதுத்துறை வங்கிகள் ரூ.2.75 லட்சம் கோடியை அவர்களுக்காக தள்ளுபடி செய்துள்ளன. ஆனால் கல்விக்கடன்களை மட்டும் தள்ளுபடி செய்வதற்கு மத்திய ஆட்சியாளர்களிடம் மனமுமில்லை, எண்ணமுமில்லை. 
கல்விக்கு செலவழிக்கப்படும் தொகை என்பது நாட்டின் எதிர்காலத்திற்கான முதலீடு என்பதை ஆட்சியாளர்கள் மறந்து விடுகிறார்கள். அத னால்தான் கடன் வசூலை கறுப்புப் பட்டியலில் உள்ள ரிலையன்ஸ் போன்ற தனியார் நிறுவனங்க ளிடம் கொடுக்கிறார்கள். அவர்களது நெருக்கடி யின் காரணமாக மதுரையில் மாணவர் லெனின் என்பவர் தற்கொலை செய்து கொண்டார் என்ப தெல்லாம் நிதியமைச்சரின் நினைவுக்கு வராது. அதனால் அவரது அறிவிப்பில் ஆச்சரியமில்லை.
