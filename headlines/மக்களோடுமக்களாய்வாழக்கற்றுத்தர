
மக்களோடு மக்களாய் வாழக் கற்றுத்தரும் நூல்


நமது நிருபர்
டிசம்பர் 30, 2019
12/30/2019 12:00:00 AM



தான் பிறந்த கிராமத்தில் அடிக்கடி நடைபெற்ற ஆற்று வெள்ளப் பாதிப்புகள் அவரை ஆற்று இயற்பியலில் புலமை கொள்ள வைக்கிறது. ஆற்றின் கட்டுப்படுத்த இயலாத ஆற்றலை அணை கட்டி அதன் அழிவு சக்தியை ஆக்க சக்தியாக மாற்ற வேண்டியதன் அவசியம் பற்றி ஆழ்ந்து சிந்தித்தார்.  பிற்காலத்தில் இந்தியாவின் ஆற்றுப் பள்ளத்தாக்கு திட்டங்களை வகுத்துக் கொடுக்க இந்த வெள்ள நிவாரணப் பணிகளின்போது பெற்ற அனுபவங்களே அடிப்படையாக அமைந்தன.  தாழ்த்தப்பட்ட சிறுவன் என்பதால் சரஸ்வதி கோவிலில் வழிபாட்டு உரிமை மறுக்கப்பட்டு விரட்டியடிக்கப்பட்ட சூழலும் இதே காலகட்டத்தில் நடக்கிறது. மேற்கண்ட நிகழ்வுகள் விடுதலைப் போராட்ட நெஞ்சுரத்தையும் சமூக நீதி குறித்த அணுகுமுறையை வலுப்படுத்திக் கொள்ளவும் பெருந்துணை புரிகிறது .  கல்லூரி படிப்பிற்காக கல்கத்தா மாநிலக் கல்லூரி மாணவனாக ஜே.சி.போஸ், பி.சி.ராய், டி.என். மல்லிக் உள்ளிட்ட பேராசிரியர்களின் பட்டை தீட்டலுக்கு தன்னை உட்படுத்திக் கொள்கிறார்.  அதிலும் குறிப்பாக பி.சி.ராயின் அணுகுமுறையால் பெரிதும் ஈர்க்கப்படுகிறார்.  “மாணவர்கள் வகுப்பறைக்கு வெளியே மக்கள் பிரச்சினைகளோடும் தங்களை இணைத்துக்கொள்ள வேண்டும்” என்பதை பி.சி.ராய் வலியுறுத்துகிறார். இந்த சித்தாந்தமே பின்னாளில் மக்களுக்கான அறிவியலை நோக்கி அவரை நகர்த்துகிறது.  சத்தியேந்திர நாத் போஸ், நிகில் ரஞ்சன் சென், ஜனன் சந்திரகோஷ் போன்ற அறிவியல் ஆளுமைகள் எல்லாம் இவரது சம வயது மாணவர்கள்.  கல்லூரி நாட்களில் ஜெர்மன் மொழியில் இவர் கொண்டிருந்த புலமை 2019ல் ஐன்ஸ்டீனின்  பொதுச் சார்பியல் கோட்பாட்டை ஆங்கிலத்தில் மொழிபெயர்க்க வைக்கிறது. ஐன்ஸ்டீனின் தாய்மொழியான ஜெர்மானிய மொழியில் வெளியிடப்பட்ட அந்தக் கட்டுரையை உலக அளவில்  முதன்முதலாக ஆங்கிலத்தில் மொழிபெயர்த்த பெருமை அவரைச் சாரும்.  இத்தகைய வரலாற்றுப் பின்புலம் கொண்டு வாழ்ந்தவர் இயற்பியல் விஞ்ஞானி மேக்நாட் சாகா. இவரைப்பற்றி “மேக்நாட்  சாகா - ஒரு புரட்சிகர விஞ்ஞானியின் கதை” என்ற பெரு நூலினை தேவிகாபுரம் சிவா எழுதியுள்ளார். இதனைச் சுருக்கமாக மாணவர்களைப் படிக்கத் தூண்டும் வகையில்  “மேக்நாட் சாகா” என்ற தலைப்பில் சிறு நூலாக தொகுக்கப்பட்டுள்ளது. எஸ்.டி. பாலா - செ.கார்த்திக் ஆகியோர் தொகுத்துள்ள  இச்சிறு நூலினை தமிழ்நாடு அறிவியல் இயக்கம் வெளியிட்டுள்ளது.  சாகா என்பது தீண்டப்படாத மக்களின் குறியீடாக இருப்பதையும் மேக்நாட் என்பதையே ராமாயணத்தில் வரும் இந்திரஜித் பாத்திரத்திலிருந்து பெற்றதையும் தொகுப்பின் தொடக்கம் பதிவு செய்துள்ளது.  வங்காள மாகாணத்தின் ஆளுநர் இவர் படித்த பள்ளிக்கு வந்தபோது 12 வயது மாணவராக இருக்கும் போதே நண்பர்களைத்  திரட்டி வகுப்புப் புறக்கணிப்பு நடத்தி இருக்கிறார் என்பது தேசத்தின் மீது அவருக்கிருந்த பற்றின் வெளிப்பாடாக உள்ளது.  இயற்பியலில் பட்டம் பெற்று விஞ்ஞானியாகும் திறனுள்ள போதும் ஆங்கில மொழி மூலமான மனப்பாடக் கல்வியை எதிர்த்து கல்கத்தா பல்கலைக்கழக குழுவின் கல்வி குறித்த கேள்விக்கு பதில் அளித்திருப்பது தாய்மொழிவழிக் கல்வியின் குறியீடாகத் தோன்றுகிறது.  இளம் வயதில் விதையாக விழுந்த இந்த ஆர்வம் காரணமாகவே 1948 ஆம் ஆண்டு அமைக்கப்பட்ட தார் கமிஷன் மொழிவழி மாநிலங்கள் உருவாக்குவதை நிராகரித்த போது எதிர்த்தார் என்ற தகவல் அவரின் கொள்கை உறுதியைக் காட்டுவதாக உள்ளது.  1948 ல்  பிரதமர் நேரு ஆட்சியில் டாக்டர் ஹோமி பாபா தலைமையில் அணுசக்தி ஆணையம் அமைக்கப்படுவதும்  அதி முக்கியமான ஆராய்ச்சி துறையை மக்களிடமிருந்தும் ஏனைய விஞ்ஞானிகளிடமிருந்தும் தனிமைப்படுத்துவதை அறிந்து கொதிப்படைவதும் தனிமனிதனாக அரசைக் கேள்வி கேட்பதைவிட மக்கள் சார்பாக கேள்வி கேட்கலாம் என 1952 தேர்தல் மூலம் நாடாளுமன்ற மக்களவைக்கு வருவதுமான தகவல்கள் அவர் சமரசமற்ற போராளி என்பதை உறுதிசெய்கின்றன.  அறிவியல் துறையிலும் நாடாளுமன்றத்திலும் நடிப்பு சுதேசிகளின் முகத்திரையைக் கிழித்த மேக்நாட் சாகா  1956 ஆம் ஆண்டு மறைந்தார் என்பதல்ல -  அணுக்கரு இயற்பியல் நிறுவனம் குறித்த தனது திட்ட வரைவுகளோடு நண்பர் ஜனன் சந்திர கோஷைக் காணச் சென்றபோது தில்லி நடைபாதையில் கோப்புகளைக் கட்டி அணைத்தபடியே மாரடைப்பால் இறந்தார் என்ற தகவல் மனதை நெகிழச் செய்கிறது. சிறு நூல் ஆக்கத்திலும் ஸ்ரத்தை மேற்கொண்டுள்ளது அறிவியல் இயக்கம்.  மாணவர்கள் தாமாக முன்வந்து படிக்கவும் பெற்றோர்கள் படித்து  பிள்ளைகளுக்கு சொல்லவும் உகந்தநூல். 
