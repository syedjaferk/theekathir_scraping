
                     இதயமெலாம் அன்பு நதியினில்


நமது நிருபர்
அக்டோபர் 26, 2021
10/26/2021 10:57:25 PM



இசைக்கு இசையாதார் யார் உண்டு? அது போல் விளையாட்டை விரும்பாதோர் யாரோ? கலை இலக்கியப் படைப்புகள் யாவும் மொழி, இன, தேச, மத எல்லைகளைத் தாண்டியவை. அதனால் அவற்றுக்கு எல்லையே இல்லை. உலகம் முழுவதும் அவற்றின் தாக்கம் இருக்கும். இதயப் பரப்பில் ஈர உணர்வும் மனவெளியில் மகிழ்ச்சிக் கொண்டாட்டமும் அலைமோதும். ஆனால் இவற்றில் மதவெறியோ, இனவெறியோ, தேச வெறியோ உட்புகுந்தால் அது அமைதிக்குக் கேடு; அழிவுக்குப் பாதை.
இந்தியாவின் பிம்சென்ஜோஷியும் பாகிஸ்தானின் படேகுலாம் அலிகானும் இசை யார்வலர்கள். மனதில் எப்போதும் கொலு வீற்றிருப்பார்கள். இசைக்குயில் எம்.எஸ்.சுப்பு லட்சுமியின் கானம் ஐ.நா.சபையில் ஒலித்ததை மறக்க இயலுமா? மைக்கேல் ஜாக்சன், ஜாஸ் இசை யும் பீட்ஸ் குழுவும் உலகம் முழுவதும் உலா  வருவதும் உலக நடப்பு தானே!
விளையாட்டில் வெற்றி பெற்றவர்களைக் கொண்டாடுவதும் தோல்வியுற்றவர்களைத் தேற்று வதும் உலகெங்கும் நடப்பதுதான். ஆனால் இவற்றில் குறுகிய மத, இன, தேச விவகாரங்கள் குறுக்கிடும்போது மன விகாரங்கள் புகுந்து சிக்கலாக்கி விடுகிறது. விளையாட்டை விளை யாட்டாகப் பார்க்காமல் அரசியலாக்கிப் பார்ப்பது அர்த்தமற்றது.
டி20 கிரிக்கெட்டில் இந்திய அணி 10 விக்கெட் வித்தியாசத்தில் தோற்றுவிட்டது என்பது கூடப் பெரிதாகப்படவில்லை. பாகிஸ்தானிடம் தோற்று விட்டோமே என்பதே இன்றைய இந்துத்துவா  மனநிலை கொண்டவர்களால் பிரச்சனையாக்கப் படுகிறது. ஒருஅணி தோற்பதற்கு எத்தனையோ காரணங்கள் இருக்கும். அதற்கு ஒரு வீரரையோ, அணியின் தலைவரையோ மட்டும் குறை சொல்வதும் மதரீதியாகப் பார்த்து திட்டுவதும் வசைபாடுவதும் ஆக்கப்பூர்வமானதல்ல!
கிரிக்கெட் தவிர கால்பந்து, ஆக்கி, செஸ், டென்னிஸ், குத்துச்சண்டை, ஓட்டப்பந்தயம் போன்றவற்றில் புகழ்பெற்று விளங்குபவர்களுக்கு உலகம் முழுவதும் ரசிகர்கள் இருக்கிறார்கள் அல்லவா? மாரடோனா,மெஸ்ஸி, காஸ்பரோவ், கார்ப்போவ், மரிய சரபோவா, செரீனா வில்லி யம்ஸ், வீனஸ் வில்லியம்ஸ், முகம்மதுஅலி, மைக்டைசன், உசேன் போல்டு இப்படி எத்தனை எத்தனை வீரர், வீராங்கனைகளை இந்தியர்கள் பாராட்டியிருக்கிறோம்.
ஒரு அணி விளையாடினால் அந்த அணியின் ரசிகர்கள் பல்வேறு நாடுகளிலும் கொண்டாடவும் துக்கப்படவும் தான் செய்வார்கள். ஆனால் காஷ்மீர் நிர்வாகம் சிலர் மீது தேசத் துரோகக் குற்றச்சாட்டு கூறி வழக்குப்பதிவு செய்திருப்பதும் கைது செய்திருப்பதும் அந்த மாநி லத்தின் அமைதிக்கு குந்தகம் விளைவிக்கவே செய்யும். பொதுவாக பாஜக ஆட்சி, தனக்கு எதி ரானவர்கள் எனக் கருதுபவர்களை இப்படி பழி வாங்குவதை வாடிக்கையாகக் கொண்டுள்ளது. இதை காஷ்மீர் நிர்வாகம் கைவிட வேண்டும்.
இந்த ஆட்டம் ஒன்றும் இறுதியாட்டமல்ல. இப்போதுதான் துவங்குகிறது. தலைவர் கோலி யும் பாகிஸ்தான் அணியின் தலைவர் பாபர் ஆசமும் - கட்டியணைத்து தங்கள் நல்லெண் ணத்தை வெளிப்படுத்தியுள்ளனர். இதுவே விளை யாட்டு விளைவிக்கும் நல் உணர்வு. அவர்களின் இதயங்கள் அன்பு நதியினில் நனைந்ததுபோல அனைவரது நெஞ்சமும் நனைந்திட வேண்டும்.
 
 
 
 
