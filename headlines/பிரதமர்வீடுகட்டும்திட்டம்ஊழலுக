
பிரதமர் வீடு கட்டும் திட்டம் ஊழலுக்கு கொண்டாட்டம் - க. கனகராஜ் 


நமது நிருபர்
ஏப்ரல் 25, 2023
4/25/2023 9:43:56 PM



பிரதமர் வீடு கட்டும் திட்டம் 1.4.2016 முதல் 31.3.2021 வரை தமிழ்நாட்டில் அமல்படுத்தப்பட்ட முறை குறித்து நடந்து முடிந்த சட்ட மன்றக் கூட்டத்தொடரில் மத்திய கணக்குத் தணிக்கை அதிகாரி (சி.ஏ.ஜி.) அறிக்கை முன்வைக்கப்பட்டது. ஒரு திட்டத்தில் இத்தனை முறைகேடுகள் நடக்க முடியுமா என்கிற அளவிற்கு ஒவ்வொரு நிலையிலும் ஊழலும், முறைகேடுகளும் மலிந்திருப்பதை சி.ஏ.ஜி. அறிக்கை வெளிச்சமிட்டுக் காட்டியிருக்கிறது. இந்த திட்டத்தின்படி சமதளத்தில் உள்ள பகுதிகளில் வீடுகட்டுவதற்கு 1.2 லட்சம் ரூபாயும், மலை மற்றும் கடின மான பகுதிகளில் 1.3 லட்சம் ரூபாயும் வழங்கப்படுகிறது. வீட்டின் அளவு 269 சதுர அடியாகும். இதற்கு ஆகும் செலவில் 60 சதவிகிதத்தை ஒன்றிய அரசும், 40 சதவிகிதத்தை மாநில அரசு களும் கொடுக்கின்றன. மாநில அரசு  இதைத்தவிர்த்து கூடுதலாக 55 ஆயி ரம் ரூபாய் கான்கீரிட் தளத்திற்காக கொடுக்கிறது.
பயனாளிகள் யார்?
சமூகப்பொருளாதார சாதிக்கணக் கெடுப்பு 2011ன் கீழ் கீழ்க்கண்ட பிரிவில் உள்ளவர்களில் கூடுதல் பொருத்த முடையவர்கள் பயனாளிகளாக தேர்ந்தெடுக்கப்பட வேண்டும்.
1.    2 அல்லது அதற்கு குறைவான     அறை கொண்ட வீட்டில்இருப்போர்.
2.    குடிசை, மண் சுவர் மற்றும் கூரை வீடுகளில் இருப்போர்.
3.    16 முதல் 59 வயதிற்குட்பட்ட யாரும் இல்லாத குடும்பம் (அ) ஆண் உறுப்பினர்கள் இல்லாத குடும்பம்.
4.    மாற்றுத்திறனாளி உறுப்பினர் கொண்ட குடும்பம்.
5.பட்டியலினத்தவர், பட்டியல் பழங்குடி யின குடும்பம்.
6. 25 வயதிற்கும் மேற்பட்ட யாரும் எழுத்தறிவு அற்றவர்களாக இருக்கும் குடும்பம்.
7. வருமானத்தில் பெரும்பகுதியை உட லுழைப்பு மூலம் பெறுகிற, நிலமற்ற குடும்பங்கள்.
இவற்றில் கூடுதல் மதிப்பெண்  பெறும் குடும்பங்கள் அடிப்படை யில் பயனாளிகள் தேர்வு செய்யப்படு கிறார்கள். இது கிராமப்புற திட்டம்.  தமிழகத்தில் உள்ள மொத்த கிராமப்புற குடும்பங்களின் எண்ணி க்கை 1.01 கோடி. இதில் 47,05,000 குடும்பங்கள் இந்த வகையிலான குடும்பங்கள். இவர்களுக்கு 2022க்குள் 5.2 லட்சம் வீடுகள் கட்ட இலக்கு நிர்ணயிக்கப்பட்டு 2016 - 2019 கால கட்டத்தில் 3.28 லட்சம் வீடுகளும், 2019-2022 காலக்கட்டத்தில் 2 லட்சம்  வீடுகளும் கட்டுவதற்கு திட்டமிடப் பட்டு நடைமுறைப்படுத்தப் பட்டிருக்கிறது. இந்தத் திட்டம் நடை முறைப்படுத்தப்பட்டது பற்றி 8 மாவட்டங் களில் 18 ஊராட்சி ஒன்றியங்களுக்கு உட்பட்ட 91 பஞ்சாயத்துக்களில் உள்ள  வீடுகளை நேரடியாக ஆய்வு செய்தும்,  ஆவணங்களை ஆய்வு செய்தும் இந்த அறிக்கையை சி.ஏ.ஜி.  தயாரித்துள் ளது.
ரூ.1515 கோடி இழப்பு
இந்த திட்டத்தின்படி இந்த ஐந்தாண்டு காலத்தில் 5.09 லட்சம் வீடுகள் கட்டி முடிக்கப்பட்டிருக்க வேண்டும். இதில் 2.8 லட்சம் வீடுகள் மட்டுமே முடிக்கப்பட்டிருக்கின்றன. தவிரவும் 89 ஆயிரம் வீடுகளுக்கு நான்காண்டுகள் முடிந்த பிறகும் முதல் தவணை பணம் கூட சென்று சேரவில்லை. ஒன்றிய அரசின் இந்த திட்டத்தின்படியான நிபந்தனைகளை நிறைவேற்றாததன் காரணமாக ரூ. 1515 கோடி தமிழ்நாடு பெற முடியாமல் போயிருக்கிறது. இதுதவிர, சமூகப் பொருளாதார சாதிக் கணக்கெடுப்பு மற்றும் பயனாளிகள் தேர்வை முறை யாக நடத்தாததன் காரணமாக பயனாளி களில் 60 சதவிகிதம் பேர் பட்டியல்,  பழங்குடியினத்தவராக இருக்க வேண்டுமென்பதும் நிறைவேற்றப் படாத நிலை இருக்கிறது.
தகுதியற்றவர்களுக்கு ஒதுக்கீடு
இந்த அறிக்கையில் உள்ள விஷயங்கள் அதிர்ச்சியளிப்பதாக உள்ளன. ஊழல் - முறைகேடு, விதி மீறல் என்று இந்தத் திட்டத்தையே ஊழலுக்கான திட்டமாக மாற்றி யிருப்பதாகத் தெரிகிறது. உதாரண மாக, திருவண்ணாமலை மாவட்டம், செங்கம் ஊராட்சி ஒன்றியத்திற்குட்பட்ட குயிலம் ஊராட்சியில் இந்தத்  திட்டத்திற்கு தேர்ந்தெடுக்கப்பட்ட வீடுகளில் 11 வீடுகளை ஆய்வு செய்துள்ளனர். அதில் 11 வீடுகளும் தகுதியில்லாத குடும்பங்கள் பணம் பெற்றுள்ளதாக சி.ஏ.ஜி. அறிக்கை தெரிவிக்கிறது.   திருவண்ணாமலை மாவட்டம், ஜவ்வாதுமலை ஊராட்சி ஒன்றியத்திற்குட்பட்ட பகுதியில் 401 வீடுகள் தகுதியற்ற குடும்பங்களுக்கு ஒதுக்கப்பட்டிருக்கின்றன. இப்படி பயனாளிகளை கண்டறிவது, கிராம சபைகளில் ஒப்புதல் வாங்குவது, தகுதி யுடையோர், தகுதியற்றோர் குறித்த விளக்கங்களை விளம்பரம் செய்வது,  என்பதில் ஆரம்பித்து பயனாளிகளுக்கு உரிய காலத்தில் பணம் கொடுப்பது, வீடு கட்டியவர்களுக்குபணம் கொடுப்பது என்று ஒவ்வொரு நிலை யிலும் முறைகேடுகள் நடந்திருப்பதை சிஏஜி அறிக்கை வெளிச்சமிட்டுக்காட்டியிருக்கிறது.
ஒரு குறிப்பிட்ட நேர்வில் 1229 வீடு களில் 10 சதவிகிதம் -அதாவது 123  வீடுகளில் பயனாளிகளை ஆராய்ந்த போது 114 வீடுகள் தகுதியற்ற வர்களுக்கு வழங்கப்பட்டிருக்கின்றன. ஆய்வு செய்யப்பட்ட வீடுகளில் 3354 வீடுகள் முறைகேடாக ஒப்படைப்பு செய்யப்பட்டதாகவும், 1547 வீடுகள் சந்தேகமானவர்களுக்கு ஒப்படைப்பு செய்யப்பட்டிருப்பதாகவும் இந்த அறிக்கை தெரிவிக்கிறது. இது அனைத்து பயனாளிகளையும் பற்றி விபரங்கள் அல்ல. மாறாக, ஆய்வு  செய்த வீடுகளைப் பற்றிய விபரங் களை மட்டுமே இதுகுறிப்பிடுகிறது. உதாரணமாக, ஆய்வு செய்யப்பட்ட  967 குடும்பங்களில் 693 குடும்பங்களில் ஒன்று அல்லது அதற்கு மேற்பட்ட உறுப்பினர் பெயர் தெரியாது என்று சொல்லப்பட்டிருக்கிறது. பின்னர், பயனாளி அல்லாத ஒருவருக்கு பணம் வங்கிக் கணக்கில் செலுத்தப்பட்டி ருக்கிறது.  74வது பக்கத்தில் இரண்டு உதாரணங் களை சிஏஜி அறிக்கை சுட்டிக்காட்டுகிறது. மயி லாடுதுறை மாவட்டம், மயிலாடுதுறை ஊராட்சி ஒன்றியம், கொற்கை ஊராட்சிக்குட்பட்ட கொற்கை கிராமத்தைச் சார்ந்த வி. அம்மாசி வேலாயுதம் என்பவருக்கு வீடுகட்டும் திட்ட  அடையாளஅட்டை எண், 1514619 வழங்கப்பட்டி ருக்கிறது. குடும்பத்தில் மற்ற உறுப்பினர் பெயர்,  அப்பாவின் பெயர், அம்மாவின் பெயர், குடும்பத் தலைவருக்கு உறவு அனைத்தும் தெரிய வில்லை என்று குறிப்பிடப்பட்டிருக்கிறது. ஆனால், அந்த வீடு செந்தில் என்பவருக்கு வீடு ஒதுக்கப்பட்டுள்ளது. ஆனால் அம்மாசி வேலாயுதமும், செந்தில் என்பவரும் ஒரே குடும்பத்தைச் சார்ந்தவர்கள் அல்ல என்று கண்டுபிடிக்கப்பட்டுள்ளது. இதேபோன்று வேறு சில உதாரணங்களையும் இந்த அறிக்கை சுட்டிக்காட்டுகிறது.
வங்காள விரிகுடாவில் வீடு!?
ஈரோடு மாவட்டம், மொடக்குறிச்சி ஊராட்சி  ஒன்றியம் மற்றும் பவானி ஊராட்சி ஒன்றியங்க ளில் ஆவணங்களை முறைகேடுகளுக்காக திருத்தியிருப்பதையும் இது சுட்டிக்காட்டுகிறது.  இதேபோன்று, வீடுகள் கட்டப்பட்டுள்ள இடங் களை காட்டும் புவிசார் குறியீடுகளிலும் முறை கேடு செய்திருக்கிறார்கள். கிராமப்புற திட்டத் தில் வீடு கட்டிய இடம் சென்னை எழும்பூர் ரயில் நிலையத்திலும், வங்காள விரிகுடாவிலும் இருப்பதாக காட்டப்பட்டிருக்கிறது. இது தவிர  உத்தரப்பிரதேசம், மேற்கு வங்காளம், அஸ்ஸாம், புதுதில்லி, உத்தரகண்ட், மகா ராஷ்டிரா, சத்தீஸ்கர், ஜார்க்கண்ட் ஆகிய  இடங்களில் வீடுகள் இருப்பதாகவும் புவிசார் குறியீடுகள் காட்டப்பட்டுள்ளன. இவை ஒவ்வொன்றும் குறைந்தபட்சம் 962 முதல் 2429 கி.மீ. வரை தூரமுள்ளவையாகும். இப்படி 35 வீடுகளுக்கான புவிசார் குறியீடுகள் கொடுக்கப்பட்டுள்ளன.
புகைப்பட ஏமாற்று!
அதேபோன்று, எந்த தேதியில் எடுக்கப் பட்டது என்பதும் முக்கியமான அம்சமாகும். ஏனென்றால் நிதியில் உடனடியாக  ஒரு பகுதி யும், கட்டிடத்தின் அடித்தளம் நிறைவேற்றப்  பட்டதும் ஒரு பகுதியும் வழங்கப்படும். இத னால், எந்த தேதியில் நிறைவு செய்யப்பட்டது, எந்த தேதியில் பணம் கொடுக்கப்பட்டது என்பது ஒரு முக்கியமான அம்சமாகும். அதற்காக மாநி லத்தில் நிலைவாரியாக எடுக்கப்பட்ட 21.3  லட்சம் புகைப்படங்களில் 7.9 லட்சம் புகைப்படங்  கள் தவறானவை என்று கண்டுபிடிக்கப்பட்டி ருக்கிறது. வழிகாட்டு நெறிமுறைகளின்படி ஒப்புதல் அளிக்கப்பட்ட 15 தினங்களுக்குள் முதல் தவணை வழங்கப்பட்டிருக்க வேண்டும். ஆனால், வருடக்கணக்கில் முதல் தவணை வழங்கப்படாத பயனாளிகள் இருக்கிறார்கள் என்பது வெளிப்பட்டிருக்கிறது.
விளம்பரம் செய்வதிலும் முறைகேடு
இதேபோல, இந்த திட்டம் குறித்து விளம் பரம் செய்வதற்காக ஒரு மாவட்டத்தில் 1.95  கோடி ஒதுக்கப்பட்டுள்ளது. 10 லட்சத்திற்கு அதி கமாக தொகை இருந்தால்  வெளிப்படையான ஒப்பந்தபுள்ளிக்கு செல்ல வேண்டுமென்பதால் அனைத்தையும் 10 லட்சம் ரூபாய்க்கும் குறை வாக பிரித்து ஒரே நபருக்கு கொடுத்துள்ளனர். அப்படி ஒரேயொரு நபருக்கு மட்டும் 79 லட்சம் ரூபாய்க்கு பிளக்ஸ் போர்டு அடிப்பதற்கு மட்டும் கொடுக்கப்பட்டுள்ளது. இதேபோன்று பிரதமர் வீடு கட்டும் திட்டங்க ளில் தொழிலாளர் நல நிதிக்கு பிடித்தம் செய்வது  வழக்கத்தில் இல்லை. கூடாது என்றும் சொல்  லப்பட்டிருக்கிறது. ஆனால், ஒரு மாவட்டத்தில் 1925 வீடுகளுக்கான நிதியில் 32,72,500/- ரூபாய்  பிடித்தம் செய்யப்பட்டுள்ளது. இது மொத்தத் தில் ஒரு சதவிகிதமாகும். பிடித்தம் செய் யப்பட்ட தொகையை தொழிலாளர் நல நிதிக்கும் கூட முழுமையாக அனுப்பவில்லை. பட்டியலினத்தவர், பட்டியல் பழங்குடி யினர் பயனாளிகளுக்கான வீடுகள் என்று கு றிப்பிடப்பட்டுள்ள 326 வீடுகள் பட்டியலினத்த வர், பட்டியல் பழங்குடியினர் அல்லாதவருக்கு கொடுக்கப்பட்டுள்ளது. 2016-2021 வரை நிர்ணயிக்கப்பட்ட 5,08,641 வீடுகளில் 2021 மார்ச் வரை 2,79,950 வீடுகள் மட்டுமே கட்டி முடிக்கப்பட்டுள்ளன. 8 மாவட் டங்களில் 2021 மார்ச் நிலவரப்படி 21,511 பய னாளிகள் முதல் மற்றும் இரண்டாவது தவ ணைகளைப் பெற்ற பிறகும் கூட வீடுகட்ட துவங்கவே இல்லை. இவர்களுக்கு வழங்கப் பட்ட பணம் மட்டும் 66.73 கோடி. மேலும் 9845 பேர் வீடு கட்ட அனுமதி வழங்கப்பட்டு நான்காண்டுகளாகியும் வீடு கட்டுமானப் பணிகளை துவங்கவே இல்லை. இதேபோன்று ஒவ்வொரு மூட்டை சிமிண்டுக்கும் ரூ. 69 முதல் ரூ. 76 வரை மலி வான அம்மா சிமிண்ட் கொடுக்கப்படாததால் ஒவ்வொரு வீட்டிற்கும் ரூ. 7,200 முதல் ரூ. 8000  வரை கூடுதல் செலவு ஏற்பட்டுள்ளது.
விவாதம் இல்லை
இப்படி தொடர்ச்சியான ஊழல்களையும், முறைகேடுகளையும் சிஏஜி நிறைய பட்டிய லிட்டிருக்கிறது. ஆனால், சட்டமன்ற கூட்டத் தொடரின் கடைசி நாளில் இவையெல்லாம் தாக்கல் செய்யப்படுவது வழக்கமாக இருப்ப தால் முறையான, விரிவான விவாதங்கள் நடப்பதில்லை. ஏழை, எளிய மக்களுக்கு கட்டிக்கொடுக்கப்  படும் இந்த வீடுகள் அந்த மக்கள் உட்பட  பொதுமக்களின் வரிப்பணத்தில் கட்டப்படு பவை. ஆனால், அவற்றை உரியவர்களுக்கு வழங்காமலும், உரிய முறையில் வழங்காம லும் தகுதியற்றவர்களுக்கும், அரசுப்பணி, அரசு  நிறுவனங்களில், பொதுத்துறைகளில் பணிபுரி கிறவர்களின் குடும்பத்திற்கும் கொடுத்திருப் பது மன்னிக்கக் கூடாத குற்றங்கள்.
பாஜகவினரின்  சட்டாம் பிள்ளைத்தனம்
எனவே, தமிழ்நாடு அரசு உரிய முறையில் இவற்றை விசாரித்து குற்றவாளிகள் மீது கடும்  நடவடிக்கை எடுக்க வேண்டும். அதிகாரிகள்  மட்டும் பொறுப்பாக்கப்பட்டு சம்பந்தப்பட்ட மற்றவர்கள் தப்பித்துவிடக் கூடாது. பாஜக வினர், இந்த திட்டங்கள் தங்கள் வீட்டு பணத்தி லிருந்து நிறைவேற்றப்படுவது போல ஏராள மான பயனாளிகளை அழைத்துச் சென்று சட் டாம்பிள்ளைத்தனம் செய்து கொண்டிருந்ததை வளர்ச்சித்துறை அலுவலகங்களில் இருந்தோர் அறிவர். எனவே, இந்த பயனாளிகளை கொண்டு வந்து சேர்த்தோர் யார் என்பதையும் விசா ரித்து தவறிழைத்தவர்கள் மீது நடவடிக்கை எடுக்க வேண்டும். அப்போதைய அமைச்சருக்கு இதில் தார்மீக பொறுப்பு உண்டு. மேலும், தவ றாக பணம் பெற்றோர் அனைவரிடமிருந்தும் பணம் வசூலிக்கப்படுவதோடு தவறிழைத்த அனைவருக்கும் உரிய தண்டனை வழங்கப்படு வதே “ஏழைகள் வயிற்றில் அடித்தால் எவரை யும் விட மாட்டோம்” என்பதற்கான எச்சரிக்கை யாக இருக்கும்.






 
