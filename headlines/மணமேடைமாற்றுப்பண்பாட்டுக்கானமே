
மணமேடை மாற்றுப் பண்பாட்டுக்கான மேடையாக ...  முனைவர் கி. பார்த்திபராஜா


நமது நிருபர்
ஜூன் 10, 2019
6/10/2019 12:00:00 AM



வேறு வேறு சாதியைச் சார்ந்தவர்கள் திருமணம் செய்து கொள்வதைக்  கலப்பு மணம் என்ற பெயரில் குறித்தார்கள் முன்பு.  சாதியின் இருப்பை  அங்கீகரித்து உருவாக்கப்பட்ட சொல் அது. “மனுசனும் கால்நடையுமா கல்யாணம் பண்ணிக்கிறாங்க.... ? மனுசனும்  மனுசியும் தானே!  அதை ஏன்  கலப்பு மணம்னு  சொல்லணும்?  சாதி மறுப்புத் திருமணம்னு சொல்லுங்க”  என்ற இடத்திற்கு இப்போது வந்து சேர்ந்திருக்கிறோம்.  நவீனக் கல்வி,  அறிவியல் வளர்ச்சி சாதியைச் சற்றே  பின்னுக்குத் தள்ளியிருக்கிறது என்பது உண்மைதான். “நானெல்லாம்  சாதி பார்க்கிறதில்லைங்க”, “சாதின்னாலே எனக்குப் பிடிக்காது.  ...  என் பிரண்ட்ஸ் என்ன சாதின்னே  எனக்குத் தெரியாது ...” என்ற குரல்கள் இப்போது ஆங்காங்கே  ஒலிப்பதை நாம் கேட்கிறோம் .  உண்மைதான். சாதி என்பது கேவலம் என்பதை நாம் பொதுவில் ஒத்துக்கொண்டிருக்கிறோம்.  பெயருக்குப் பின்னால் தொங்கிக்கொண்டிருந்த சாதிப் பட்டங்களை அறுத்தெறிந்த வீர வரலாற்றுக்கு சொந்தக்காரர்கள் அல்லவா நாம்?  மற்ற மாநிலங்களில் குடும்பப் பெயராகவும்  குலப்பெயராகவும் சாதிப்பெயராகவும் பின்னொட்டுகள் அட்டைப் பூச்சியைப்  போல ஒட்டிக் கிடப்பதை நாம் பார்க்கிறோமே! தமிழ்நாடு அந்த அடிப்படையில் எடுத்து வைத்திருக்கும் தப்படிகள் போற்றுதலுக்குரியவை.  சாதி பிடிக்காது என்று சொல்பவர்களையும் சாதி வந்து பிடித்துக் கொள்வது அவரது திருமணத்தின் போதுதான்.
சாதியே பார்க்காதவர் திருமணத்தில் வரனைச்  சாதிக்குள் பார்த்து, சாதிய சமூகத்தில் தன்னை வரவு வைத்துக் கொள்கிறார்.   “அட லவ் கூட பண்ணிக்கோ .... உனக்குப் பிடித்தவரைத்  தேர்ந்தெடுத்துக்கோன்னு சொல்லிக்கூடப்  பார்த்துட்டேன் சார்.....  நான் என்ன பண்ணட்டும்” என்று மெலிதான குறுஞ்சிரிப்போடு சொல்லும் பெற்றோர்களைக் காணமுடிகிறது.  அப்படியான அப்பாவி பிள்ளைகளின் தகப்பன் /  தாய்  என்ற பெருமிதம் அவர் முகத்தில் மிளிரும்.  சாதி மறுப்புத்  திருமணம் என்றாலே அது காதல் திருமணம்தான் என்ற புரிதலின் வெளிப்பாடு அது.  ஏற்பாட்டுத் திருமணமாகவும் சாதி மறுப்புத் திருமணம் செய்யலாம் . சாதி,  உட்பிரிவு,  குலம், கோத்திரம் எல்லாம் குறிப்பிட்டு வரும் ‘மணப்பந்தல்’ விளம்பரங்களுக்கு மத்தியில்,  சாதி தடையில்லை ....  சாதி மதம் தடையில்லை என்று வரும்  நம்பிக்கைக்  கீற்றுகளும் இல்லாமல் இல்லை.  ஏற்பாட்டுத் திருமணங்களிலும் சாதி கடத்தலை நாம்  முன்னுதாரணம் ஆக்கலாமே !  சடங்குகள் இல்லாமல் நடைபெறும் மண விழாக்கள் வரவேற்க வேண்டியவை;  பின்பற்ற வேண்டியவை .  பெரியோர்களின் முன்னிலையில் வாழ்க்கை இணையர்கள் உறுதிமொழி எடுத்துக் கொண்டு உறுதிமொழிப்  பத்திரத்தில் கையொப்பம் இடுவதாகப்  புரட்சிகரத்  திருமணங்கள் தற்காலத்தில் முன்னெடுக்கப்படுகின்றன.  
கையொப்பம் இல்லாமல் உறுதிமொழியோடு நிறுத்திக்கொள்ளலாம் என்போரும் உண்டு.  2005ஆம் ஆண்டு ஜூலைத் திங்கள் 3ஆம் நாள் திருப்பத்தூரில் புரட்சிப் பாவலர் இன்குலாப் அவர்கள் தலைமையில் நடைபெற்ற  இணையேற்பு விழாவில் , கி.பார்த்திபராஜா  - ம. ஆ. சிநேகா ஆகிய நாங்கள், எங்களது இணையேற்புக்கான  உறுதிமொழியைப்  பெற்றோர்  உதவியோடு வடிவமைத்தோம் .  “எங்கள் தனிப்பட்ட நலன்களை எங்களின் குடும்ப நலனுக்காக விட்டுக்கொடுப்போம்.  எங்கள் குடும்ப நலன்களை சமூக நலன்களுக்காக  விட்டுக்கொடுப்போம்.  எங்களுக்கிடையிலான சிக்கல்களை சனநாயக முறையில் பேசித் தீர்த்துக்கொள்வோம்.  சாதி,  சமயமற்ற சமுதாயம் உருவாகத் தோள்கொடுப்போம் ”  - என்பது அந்த உறுதிமொழியில்  இடம்பெற்ற வாசகங்கள்.  கவிஞர் இன்குலாப் இந்த வரிகளை சிலாகித்துப் பேசி விழாவை நடத்தி வைத்தார்.  வாழ்க்கை இணையேற்பு விழாவை மாற்றுப் பண்பாட்டுக்கான மேடையாக்க  நம்மால் இயலும் .  இதை  நாம் செய்யாமல் வேறு யார் செய்வார் ? இதை இப்போது செய்யாமல் நாம் எப்போது செய்ய இயலும் ? 
