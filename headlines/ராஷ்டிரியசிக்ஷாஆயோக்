
ராஷ்டிரிய சிக் ஷா ஆயோக்


நமது நிருபர்
ஜூலை 28, 2019
7/28/2019 12:00:00 AM



(அத்தியாயம் 23) இந்த வரைவில், பிரதமர் தலைமையில் மையப்படுத்தப்பட்ட அதிகாரங்கள் கொண்ட ராஷ்டிரிய சிக் ஷா ஆயோக் (ஆர்எஸ்ஏ) உருவாக்குவது என முன்மொழியப்பட்டுள்ளது. இது ஒட்டுமொத்த தேசிய கல்வியின் அனைத்து அம்சங்களையும், நடைமுறைகளையும் கண்காணிக்கக் கூடிய, ஒழுங்காற்று செய்யக் கூடிய உயர்ந்த அமைப்பாக இருக்கும் என்று கூறப்பட்டுள்ளது. இந்த அமைப்பே, கல்வித் துறைக்கான ஆதார வளங்களையும், திறன் பயிற்சிகள் அளிப்பதையும் பிற நடைமுறைகளை உருவாக்கி செயல்படுத்துகிற பணியையும் மேற்கொள்ளும் என்றும் கூறப்பட்டுள்ளது. இந்த அமைப்பில் மத்திய அமைச்சர்கள் மற்றும் மத்திய அரசின் மூத்த உயர் அதிகாரிகள் நிர்வாக பொறுப்பில் இருப்பார்கள். இந்த நிலையில், கூட்டாட்சியின் மிக முக்கிய அங்கங்களான மாநில அரசும், உள்ளாட்சி நிர்வாகங்களும் மத்திய அரசின் விருப்பங்களை நிறைவேற்றுகிற கையாட்களாக மட்டுமே செயல்பட முடியும்; அல்லது இவை இரண்டும் பெயரளவுக்கு இந்த அமைப்பில் இணைத்துக் கொள்ளப்படலாம் என்ற நிலையே இருக்கும். கல்வி குறித்த அனைத்து அம்சங்களிலும் மத்திய அரசுக்கும், மாநில அரசுக்கும் இடையிலான சமநிலை என்பது தேசிய வரைவு கல்விக் கொள்கையில் பறிக்கப்பட்ட ஒன்றாகவே இருக்கிறது. எனவே, கல்விக் குறித்த அனைத்து அதிகாரங்களையும் ராஷ்டிரிய சிக் ஷா ஆயோக் என்ற அமைப்பின் கீழ் குவிப்பது என்பது அரசியல் அமைப்புச் சட்ட ரீதியாக எந்தவிதத்திலும் ஏற்றுக் கொள்ள முடியாதது மட்டுமல்ல; முற்றாக கைவிடப்பட வேண்டிய அம்சமும் ஆகும். ஆர்எஸ்ஏ எனும் அமைப்பு உருவானால் அதுவே கொள்கை முடிவுகளை எடுக்கும்; கல்விக்கான நிதி ஒதுக்கீடுகளை செய்யும். கல்வி நிறுவனங்களை ஒழுங்காற்று செய்வது, தரப்படுத்துவது, தரநிர்ணய அங்கீகாரம் வழங்குவது, இவற்றுக்கான குழுக்களை கண்காணிப்பது, திட்டங்களை உருவாக்கித் தருவது, இவற்றுக்கு நிதி அளிப்பது போன்ற அனைத்து வேலைகளும் இந்த அமைப்பின் கைகளில் சிக்கிக் கொள்ளும். இதுமட்டுமல்ல, கல்வி நிறுவனங்களை மூடுவதற்கும், தேவைப்பட்டால் தரமதிப்பீட்டை குறைப்பதற்கும் இந்த அமைப்பிற்கு அதிகாரம் வழங்கப்படும் என்றும் கூறப்பட்டிருக்கிறது.
இத்தகைய மிக அதிக அதிகாரங்கள் குவிக்கப்பட்ட ராஷ்டிரிய சிக் ஷா அபியான் அமைப்பை உருவாக்குவதற்கும் செயல்படுத்துவற்கும் பெருமளவு நிதி ஒதுக்கப்படும் என்று குறிப்பிட்டுள்ள தேசிய வரைவு கல்விக் கொள்கையானது, இந்த நிறுவனம் எந்தவொரு பொது கண்காணிப்புக்கோ, பரிசீலனைக்கோ உட்படுத்தப்படுமா என்ற கேள்விக்கு பதில் எதையும் தரவில்லை. இந்த அமைப்பு, அனைத்து மாநில அளவிலான கல்வித் திட்டங்களையும் அனைத்து உயர் கல்வி நிறுவனங்களின் வளர்ச்சித் திட்டங்களையும் பரிசீலனை செய்யும்; அவை பற்றி உத்தரவுகளையும் பிறப்பிக்கும். ஆனால், இந்த அமைப்பு தன்னை ஒரு பகிரங்க கண்காணிப்புக்கு உட்படுத்திக் கொள்ளாது. அடிப்படையில் இது இந்திய ஒன்றியத்தின் கூட்டாட்சி தன்மை எதையும் மதிக்காது என்பதை வெளிப்படையாக தெரிகிறது. அதுமட்டுமல்ல, இந்த அமைப்பின் செயல்பாடு எதையும் யாரும் கேள்விக்குள்ளாக்க முடியாது என்பதும் தெரிகிறது. மொத்தத்தில் இந்த அமைப்பு கல்வித் துறையின் மீது ஒரு எதேச்சதிகாரமான தாக்குதலையும், ஊடுருவலையும் நடத்தும் என்றே தெரிகிறது. தேசிய வரைவு கல்விக் கொள்கையானது பொது கல்வி செலவினத்தில் குறிப்பிடத்தக்க உயர்வு இருக்கும் என்று கூறுகிறது. ஆனால் அந்த செலவினத்தை அரசாங்கம் செய்யும் என்று எந்த இடத்திலும் உறுதியளிக்க தவறுகிறது. உண்மையில், மிகக் கவனமாக, அரசாங்கம் கல்வி அளிக்கும் அனைத்து பொறுப்புகளிலிருந்தும் தன்னை விடுவித்து கொள்கிறது. கல்வி தொடர்பான பரிந்துரைகளை குறிப்பிட்ட காலத்தில் நிறைவேற்றுவது என்ற எந்த நம்பிக்கையையும் அது அளிக்க தயாராக இல்லை. தேசிய வரைவு கல்விக் கொள்கையின் முகவுரையிலும் கூட கல்விக்கு பொதுச் செலவினத்தை உறுதி செய்வது என்ற மிக முக்கிய கொள்கை நிலைபாடு கவனமாக தவிர்க்கப்பட்டுள்ளது: “கல்விக்கு நிதி ஒதுக்கீடு மிக மிக அவசியம் என்பதையும் அந்த நிதியை உடனடியாக கண்டறிந்திட வேண்டியது அவசியம் என்பதையும் உணர்ந்திருக்கிறோம். ஒரு முழுமையான கல்விச் சூழலை உருவாக்கிட ஒரு பூர்வாங்க மதிப்பீடு தேவைப்படுகிறது; கல்விக்கு நிதி ஒதுக்குவது தொடர்பான ஒரு கொள்கையை உருவாக்கி அடுத்த 10 ஆண்டுகளுக்குள் அதை நிறைவேற்ற வேண்டியது தேவைப்படுகிறது. அதேவேளையில், கல்விக்கு நிதி ஒதுக்கீடு செய்யும் கொள்கையை நிறைவேற்றிட விரிந்த அளவில் பல நடவடிக்கைகளை மேற்கொள்ள வேண்டிய தேவை இருக்கிறது. இந்த இரண்டு அம்சங்கங்களும் அமலாக்குவதற்கான வழிகாட்டுதல்களே; இவை தேசிய கல்விக் கொள்கையின் நேரடியான அம்சம் அல்ல.” 
(பக்கம் 33, முகவுரை, தேசிய வரைவு கல்விக் கொள்கை)
