
                                           மேலாண்மை பொன்னுச்சாமி


நமது நிருபர்
ஜூலை 7, 2019
7/7/2019 12:00:00 AM



கதிர், கலா இரண்டு பேர்களுக்கும் எழுத்தாளர் மேலாண்மை பொன்னுச்சாமியின் கதைகள் என்றால், மிகவும் பிடிக்கும். தேடித் தேடி வாசித்தார்கள். இத்தனைக்கும் இவர்கள் ஒத்த வயதினர் கிடையாது. கதிர் பிளஸ் 2 படிக்கின்ற மாணவன்.  கலா கல்லூரியில் பட்டப் படிப்பு படிக்கிற கடேசி வருட மாணவி.  பிளஸ் 2 பாடத்திட்டத்தில் மேலாண்மை பொன்னுச்சாமியின் ‘காகிதங்கள்’ சிறுகதைத் தொகுப்பினை துணைப்பாட நூலாக வைத்திருந்தார்கள்.  கல்லூரியில் கலாவிற்கு மேலாண்மை பொன்னுச்சாமியின் இன்னோரு சிறுகதை தொகுப்பான ‘உயிர்காற்று’ துணைப்பாட நூலாக வைக்கப்பட்டிருந்தது.  கலா, கதிர் இருவரின் வீடுகளும் அருகருகில் இருந்தன. அதனால் அடிக்கடி சந்தித்தது பாடம், படிப்பு, படைப்புக்கள் இத்தியாதிகள் பற்றி அடிக்கடி உரையாடிக் கொள்வார்கள். 
காகிதங்கள், உயிர்காற்று தொகுப்புக்களில் இடம் பெற்றிருந்த சிறுகதைகளை வாசித்த பிறகு எழுத்தாளர் மேலாண்மை பொன்னுச்சாமியின் எழுத்துக்கள் மீது இனம் புரியாத ஈர்ப்பு இவர்களுக்கு ஏற்பட்டது.  கதைகளில் பயன்படுத்தப்பட்ட கிராமிய மொழிகள், அர்த்தம் விளங்காவிட்டாலும் ஒருவிதமான வசீகரத்தை உருவாக்கத் தவறவில்லை. ‘உலக்கரிசி ஜீவன்’ ‘அட பாதரவே’ ‘பாதகத்தி’  ‘அயத்திட்டேன்..’ ‘காலக்கரண்டு’ போன்ற வார்த்தைகளுக்குத் தேடித் தேடி பொருள் கண்டுபிடித்தார்கள்.  நூலகம் போய் மேலாண்மை பொன்னுச்சாமி எழுதிய நாவல்கள், சிறுகதை தொகுப்புக்கள் முதலியனவற்றை விடாது வாசித்தார்கள். வார, மாத இதழ்களில் வெளிவந்த அவரது நேர்காணல்களையும் தவறாமல் படித்தார்கள். உரையாடல்களில் ஆங்கிலம் கலந்து எழுதுகிற  பிற எழுத்தாளர்கள் மத்தியில், பெரும்பாலும் ஆங்கிலம் தவிர்த்து கிராமிய மணத்தில் எழுதும் மேலாண்மை பொன்னுச்சாமியின் பாணி கதிர், கலா இருவரின் இதயங்களைத் தொட்டன.   பூமாயன், மானுடம் வெல்லும், சிபிகள், பூக்காத மாலை, மானுடப் பிரவாகம், பூச்சுமை, தாய்மதி, கணக்கு, விரல், என் கனா,  மனப்பூ, ஒரு மாலை பூத்து வரும், ராசாத்தி, பூமனச்சுமை, கோடுகள், வெண்பூமனம், மானாவாரிப்பூ, மின்சாரப் பூ, தழும்பு, பாசத்தீ, ஈஸ்வர, அச்சமே நகரம்… இப்படி கதிரும் கலாவும் வாசித்த மேலாண்மையின் புத்தகப் பட்டியல் நீண்டு கொண்டே போனது. 
பள்ளி மற்றும் கல்லூரி படிப்பு முடிப்பதற்குள் கதிர், கலா இருவரும் ஏறத்தாழ மேலாண்மை இதுவரை எழுதிய எல்லாப் புஸ்தகங்களையும் வாசித்து முடித்து விட்டார்கள். புதிய நூல்கள் வருவதற்குள் பழைய நூல்களை  மறுவாசிப்பு செய்யவும் தவறவில்லை. மேலாண்மை பொன்னுச்சாமியின் நாவல், சிறுகதை நூல்கள் முதலியனவற்றில் மூழ்கி திளைத்திருந்த வேளையில் கலாவின் வாழ்க்கையில் முக்கிய நிகழ்வொன்ற நிகழ்ந்தது. ஆம் கலாவிற்கு திருமணம் முடிந்து புகுந்த வீட்டுக்குப் புறப்பட்டு விட்டாள். சொந்தத் தம்பியைப் பிரிந்தார் போன்று கண்ணீர் மல்க கதிரிடம் பிரியா விடைபெற்றாள் கலா.  கணவர் வீடு சென்ற கலா, சில மாதங்கள் அலை பேசி வாயிலாக கதிர் வீட்டாருடன் குறிப்பாக கதிருடன் அவ்வப்போது பேசினாள். காலப்போக்கில் தொடர்புகள் குறைந்து, இடைவெளிகள் அதிகமாயிற்று. கலாவின் தந்தை அந்த ஊரில் இருந்து மாறுதலில் போன பிறகு, நட்பில் பெரிய முற்றுப் புள்ளி விழுந்து விட்டது. 
பல வருடங்கள் பழகிய தோழிகளுக்குள்ளே கல்யாணத்திற்குப் பின் பழக்கத்தில் பள்ளம் விழுந்து விடுகிறது. அப்படி இருக்கும் போது என்னதான் தம்பி போல் பழகினாலும் அவள் கல்யாணம் ஆகிப்போன பிறகு பழக்கங்கள் காலாவதி ஆவதில் அப்படியொன்றும் ஆச்சரியம் இல்லைதானே..! நாட்கள், வாரங்கள், மாதங்கள்,  வருடங்கள் பறந்தன. அன்று கதிரின் குடும்பத்தினர்  முக்கிய திருமணத்திற்கு போனார்கள். திருச்சியில் திருமணம்.  திருச்சியில்தான் கலா இருக்கிறாள் என்கிற நினைவு கதிருக்கு வந்தது. திருச்சிக்கு மாலை நான்கு மணிக்கே வந்துவிட்டார்கள். மாப்பிள்ளை அழைப்பு, மற்ற விசேடங்கள் இரவு ஏழு மணிக்கு மேல்தான். இந்த இடைப்பட்ட நேரத்தில் கலாவைப் போய் பார்த்து வந்தால் என்ன..? என்கிற எண்ணம் கதிருக்கு ஏற்பட்டது.  அப்பா-அம்மாவிடம் அனுமதி பெற்று அலைபேசியின் உதவியால் கலாவின் முகவரியைக் கண்டுபிடித்து கலா வீட்டிற்குப் போய்ச் சேர்ந்தான் கதிர். 
கலாவிற்கு கதிரைப் பார்த்ததில் அடைந்த சந்தோசம் அளவிடற்கரியது. அம்மா, அப்பா, அக்கம் பக்கத்தார் பற்றி ஆவலுடன் கேட்டாள்.  சம்பிரதாய விசாரிப்புக்கள் முடிந்த பிறகு வாசிப்பு குறித்துக் கேட்டான். கல்யாணத்திற்கு பிறகு வாசிக்கிற வாய்ப்புக்கள் குறைந்து இப்பொழுது சுத்தமாக நின்று போனதாக தெரிவித்தாள் கலா. 
மேலாண்மை பொன்னுச்சாமி, அவள் கல்யாணத்திற்கு பிறகு எழுதிய நாவல்கள், சிறுகதைகள் எதுவும் தெரிந்திருக்கவில்லை. ஏன்…?  அவர் மரணமடைந்த சங்கதி கூட அவள் அறியவில்லை. மேலாண்மை பொன்னுச்சாமியின் சமீபத்திய படைப்புக்கள் பற்றி கலாவிடம் கலந்துரையாடலாம் என்று வந்த கதிருக்கு ஏமாற்றமே மிஞ்சியது. பச்சி, பலகாரம், தேனீர் வழங்கி உபசரித்தாளே தவிர மேலாண்மை பற்றி பேசுவதை தவிர்த்தாள்.  கதிருக்கு அங்கு இருக்க மனது இடந்தரவில்லை. உடனே கிளம்பிடவே விரும்பினான். “சரிக்கா புறப்படுறேன்..’ என்று எழுந்த போது கதிருக்கு, அந்த ஹாலின் ஓரமாக தொங்குகிற தொட்டில் கண்ணில்பட்டது. அதுவரை தொட்டிலில் அமைதியாய் தூங்கிய குழந்தை சிணுங்குவது காதில் கேட்டது.  “என்னக்கா ஒங்களுக்கு  குழந்தை பிறந்திருக்க.. சொல்லவே இல்லையே… நீங்க.” “ஆமா… ஆண் குழந்த பொறந்து எட்டுமாதம் ஆகிது…” பையனைத் தூக்கி வந்து கதிரிடம் தந்தாள் கலா. “என்ன பேருக்கா வச்சிருக்கிங்க…” “மேலாண்மை பொன்னுச்சாமி” இதுவரை இறுக்கமாக இருந்த கதிரின் முகம் அப்பொழுதான் பிரகாசம் அடைந்தது.
