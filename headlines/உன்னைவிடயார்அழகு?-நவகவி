
உன்னை விட  யார் அழகு? - நவகவி


நமது நிருபர்
பிப்ரவரி 9, 2020
2/9/2020 12:00:00 AM



பாடல்
நீ - அழகி இல்லையென்றால்...வேறு
யாரடி அழகு?
         எளிமையும் உண்மையும்
         தம்பதி ஆகி
         ஈன்றது உன் அழகு.- உன்
         அழகுக் கடலில் நான் படகு!
   (நீ - அழகி)
வயதே...ற வயதே... ற வளரும் அழகு.
வதனத்தில் இல்லையடி உன் மனதில் உளது!
         பேசும் பேச்சில் உள்ளது - நீ
         வாங்கும் மூச்சில் உள்ளது.
         கனிவை கனியாய் மாற்றித் தரும் உன்
         கண்ணில் உள்ளது.
மண்ணில் உள்ளது எத்தனையோ
பெண்ணில் உள்ளது எத்தனையோ
உன்னில் உள்ளது அத்தனை யும்! நீ உணரலையோ?
(நீ - அழகி)
தரைமீது விழும் உந்தன் நிழலும் அழகு!
தலைகோதும் போது(உ)திரும் முடியும் அழகு!
         அழகில் லாத பொருளுமே - நீ
         தொட்டால் அழகை அடையுமே!
         காரிகையே உனை தூரிகை ஆக்கி
         இயற்கை வரையுமே!
என்னை மனிதனாய் வரைந்துதந்தாய் -என்
இதயத்தை விசாலம் செய்துதந்தாய்.
தாம்பத்தி யம் இதை நைவேத்தி யம் என படைத்தளித்தாய்.
(நீ - அழகி)
கொலுசின் சிணுங்கல் அல்ல அல்லஉன் கொஞ்சல் சிணுங்கல்.
குடும்பம் என்னும் தேர்அசை கையில் நிகழும் குலுங்கல்!
         கொடுப்பது என்ன முத்தமா?
         கோயில் புறாவின் சத்தமா?
         குழந்தை முத்தமா மடந்தை முத்தமா?
         குழம்பி னேன் மொத்தமா!
உயிர்களில் உச்சம் மனிதரடி
மனிதரில் உச்சம் மாதரடி.
மாதரில் உச்சம் நீ! அதை உச்சிவான் கேட்குதடி!
(நீ - அழகி)
