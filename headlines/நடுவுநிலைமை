
                                         நடுவுநிலைமை


நமது நிருபர்
ஜூன் 16, 2019
6/16/2019 12:00:00 AM



பகைவர் நண்பர் அயலோர் என்றே
 பகுத்துப் பார்த்து ஒருவருக் காக 
நகைக்க நடுநிலை தவறா திருத்தல்
 நன்மை தந்திடும் நடுநிலை யாக!
நடுநிலை உடையவர் செல்வம் என்றும்
 நலிந்து ஒழிந்து போகா நிற்கும்! 
நடுநிலை தவறிப் பெற்றிடும் பயனோ
 நன்மை அளிப்பினும் பயனில் இழுக்கு!
நல்லவர் கெட்டவர் என்பது ஒருவர்
  நாட்டில் செய்த பழிபுகழ் சொல்லும்!
சொல்லும் வாழ்வும் தாழ்வும் இயற்கை
  சோரா நடுநிலை ஒன்றே வெல்லும்!
நடுநிலை தவறிடும் எண்ணம் வந்தால்
 நாமும் கெடுவோம் என்றே எண்ணு!
நடுநிலை வாழ்க்கை வறுமை தரினும்
 நல்லதே அதனை இன்பமாய் எண்ணு!
தராசு முள்போல் சாயா திருந்து
 தகுந்த நீதியை வழங்குதல் சிறக்கும்!
நேர்மை உறுதி இருப்பவர் சொல்லில்
  நீதியும் நியாயமும் நிலைத்து நிற்கும்!
பிறர்பொரு ளதனைத் தம்பொரு ளாகப்
 போற்றிக் காக்கும் நெறியை ஏற்று, 
அறமெனப் போற்றும் நடுநிலை தன்னை
 அறிவால் கற்றே அதனைப் போற்று!
 
