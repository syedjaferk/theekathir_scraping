
ஏக்கங்கள்,  குமுறல்களோடு ஒரு நூல்


நமது நிருபர்
மே 20, 2019
5/20/2019 12:00:00 AM



மனிதர்கள் வாழ்ந்ததற்கு அடையாளமாக விட்டுச் செல்ல பல இருக்கின்றன. அவற்றில் ஒன்று புத்தகம். எல்லாப் புத்தகங்களும் சந்தைப்படுத்தி அமோகமாக விற்பனையாகிவிடுவது இல்லை. இருப்பினும் அச்சடிக்கப்பட்ட ஒவ்வொரு பக்கத்திலும் ஏதோ ஒரு கருத்து பதிந்து இருப்பது நிச்சயம். உடன்பாடாகவோ எதிர்மறையாகவோ இருக்கும்அந்தப் பதிவு, ஒரு சமூகத்தின் பல அம்சங்களுக்கு ஏதாவது ஒரு நாள் ஆதாரங்களாகவும் கூடும் . அப்படியான ஒரு நூலாக "அடிமைத் தமிழனை மீட்டெடுப்பது எப்படி? " என்பது என் பார்வைக்குக் கிடைத்தது. சுங்கத் துறையில் உதவி ஆணையராக இருந்து ஓய்வு பெற்ற சி.க. கருப்பண்ணன் இந்த நூலினை எழுதியிருக்கிறார் . 1) தமிழ் , தமிழர்கள், 2) கல்வி, 3) வரலாறு, 4) விவசாயம், 5) இலக்கியம், 6) அரசியல் , நிர்வாகம் , நீதித்துறை , 7 )மேற்குத் தமிழகம் , 8) பாரம்பரிய - சம்பிரதாயபழக்கவழக்கங்கள்,9) பல்சுவைப் பகுதி ஆகிய பெரும் தலைப்புகளையும் அவற்றுக்கு ஒன்று முதல் ஆறு வரையிலான துணைத் தலைப்புகளையும் கொண்டதாக இந்நூல் விளங்குகிறது . சமூகத்தில் மலிந்து கிடக்கும் அரசியல் , பொருளாதார சீர்கேடுகளை , பண்பாட்டுச் சீரழிவுகளை ஒவ்வொரு கட்டுரையிலும் கருப்பண்ணன் பதிவு செய்திருக்கிறார். அவை ஒற்றை மனிதரின் உணர்வு வெளிப்பாடாக இல்லாமல் ஒட்டுமொத்த மக்களின் குரலாகக் கேட்கிறது. நீதித்துறை, கல்வித்துறைபற்றி கவலைப்படுவதோடு நின்றுகொள்ளாமல் காலத்துக்கேற்ப செய்ய வேண்டிய மாற்றங்களையும் பரிந்துரைபோல் அளித்திருக்கிறார். இவை, ஆட்சியாளர்களால், முற்போக்குவாதிகளால் பரிசீலிக்க வேண்டியவை என்று கூறலாம்." தமிழகத்தின் வீதிகளில் தமிழ்தான் இல்லை " என்ற பாவேந்தர் பாரதிதாசனின் மனக்குமுறல் நூலாசிரியரிடமும் உள்ளது. ஆங்கிலம் இல்லாமல் வேலை இல்லை. வாழ்க்கை இல்லை எனும் கருத்து மீண்டும் மீண்டும் மக்களின் மனங்களில் திணிக்கப்படுகிறது. இந்நிலையில் மக்களின் தெரிவு மொழியாக இருக்குமா? வாழ்க்கையாக இருக்குமா? என்பது சிக்கலான கேள்வி தான் . "ஆசிரியப் பணி அறப்பணி " என்ற பண்டைய சொல்லுக்கு ஏற்ப இன்றைய ஆசிரியர்கள் இருக்கிறார்களா என்ற கேள்வி மீண்டும் மீண்டும் எழுப்பப்படுகிறது. இது பற்றியும் சிந்தித்து முறைப்படுத்த வேண்டும். நூலின் பேசுபொருளில் சில கருத்து வேறுபாடுகள் இருக்கின்றன. மொழிவழி மாநிலம் என்ற கோட்பாட்டில் இருந்து விலகி, நிர்வாக வசதிக்காக சிறு சிறு மாநிலங்கள் என்ற கருத்தினை ஆசிரியர் முன்வைக்கிறார். இதற்குத் தமிழ்நாட்டையே உதாரணமாகவும் காட்டுகிறார். தமிழகத்தை வடக்கு, தெற்கு, மேற்கு என மூன்று மாநிலங்களாகப் பிரிக்கலாம் என்று யோசனையும் கூறுகிறார். இது ஏற்புடையதாகத் தெரியவில்லை. அளவில் சிறியதாக இருந்தால் முன்னேற்றம் வந்துவிடும் என்றால் குக்கிராமங்கள் தான் முதலில் வளர்ச்சிஅடைந்திருக்க வேண்டும். ஆனால் அது நடக்கவில்லை என்பது கண்கூடு . மனிதனுக்கு மூளை போல் நாட்டுக்கு நிர்வாகம், நீதி, சட்டம் இயற்றும் அமைப்புகள், ஊடகங்கள் ஆகியவை. அதனால்தான் இவற்றை சனநாயகத்தின் தூண்கள் என்றார்கள். இவை ஒழுங்கற்றுப் போனால் ஆயிரம் துண்டுகளாக இருந்தாலும் நாடு நலம் பெற வழி ஏற்படுவது சாத்தியமில்லை. சமூக மாற்றமும் சோசலிசக் கட்டமைப்பும் கோருவோருக்கு இது புரியாதது அல்ல.  இருப்பினும் சின்ன சின்ன ஆசைகளில் ஒன்றாகவே சின்ன சின்ன மாநிலங்கள் கருத்தையும் பார்க்க முடிகிறது . எனினும் இந்த நூலைப் படிப்பது அரைநூற்றாண்டு கால தமிழக வரலாற்றை,அரசியலை, நிர்வாக முறையை நீதித்துறையை, கல்விமுறையை வாசித்ததற்கு சமம் எனலாம்.       அடிமைத் தமிழனை       மீட்டெடுப்பது எப்படி ?      (கட்டுரைகள் தொகுப்பு )         எழுதியவர்    சி. க . கருப்பண்ணன்         வெளியீடு    இனிய நந்தவனம் பதிப்பகம், 17 , பாய்க்காரத் தெரு, உறையூர்,       திருச்சி - 620 003  செல்பேசி: 9443284823    பக்: 176, விலை: ரூ.250/-
