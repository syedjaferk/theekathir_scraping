
                   பெரியார் சூட்டிய பெயர்கள்


நமது நிருபர்
ஜூன் 30, 2019
6/30/2019 12:00:00 AM



தந்தை பெரியார் பொதுக் கூட்டங்களில் உரையாற்றுவது மட்டுமின்றி, புத்தகங்கள் விற்பனை, குழந்தைகளுக்கு பெயர் வைத்தல் கூட்டத்தினர் சீட்டு எழுதிக் கொடுத்துக் கேட்கும் கேள்விகளுக்குப் பதில் சொல்லல் போன்ற பணிகளையும் விடாது செய்து வந்தார். புத்தகங்களுக்கு உரிய விலையை வாங்கிக் கொள்வார், பெயர் வைப்பதற்கு நாலணா, எட்டணா என்று நன்கொடை பெற்றுக் கொள்வார். பெரியார், சோவியத் ஒன்றியத்திற்கு போய் வந்த பிறகு பிள்ளைகளுக்கு பெயர் வைப்பதில் புதுமையைப் புகுத்தினார். ஆம். மாஸ்கோ, ரஷ்யா, ஸ்டாலின், லெனின், மார்க்ஸ் முதலிய பெயர்களைச் சூட்டினார்.  மாஸ்கோ, ரஷ்யா என்கிற பெயர்களைச் சூட்டுகிற பொழுது சிலர் கிண்டலாக என்ன ஊர் பெயர், நாட்டுப் பெயர்களைச் சூட்டுகிறீர்களே என்று கேட்டார்கள்.  இப்படி கேள்விகள் எழுதி வந்த துண்டுச் சீட்டுக்களை தனியே பிரித்தார் பெரியார். இறுதியில் இந்தக் கேள்விகளைக் கேட்டவர்கள் யார்…? கேட்டவர்கள் இருக்கிறார்களா..? தயவு செய்து எழுந்து நில்லுங்கள் என்றார். ஒரு ஆள் மட்டும் எழுந்து நின்றார். எழுந்து நின்றவரை உங்களுடைய பெயர் என்ன..? என்று கேட்டார். அவர் ‘பழனி’ என்றார்.  அது மலையாயிற்றே… குன்றாயிற்றே.. அதை எப்படி உங்களுக்குப் பெயராக வைத்தார்கள்…? என்றார். கூட்டத்தினர் கைதட்டிச் சிரிக்க…. கேள்வி கேட்டவர் கேலிக்குரியவர் ஆனார்.
