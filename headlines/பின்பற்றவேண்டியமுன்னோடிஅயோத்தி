
பின்பற்ற வேண்டிய முன்னோடி அயோத்திதாசர்


நமது நிருபர்
பிப்ரவரி 3, 2020
2/3/2020 12:00:00 AM



தமிழின் நவீன காலத்தில் அதாவது 18, 19  நூற்றாண்டுகளின் தலைசிறந்த சிந்தனையாளரும் இலக்கிய அறிஞரும் சமூகநீதி செயல்பாட்டில் தன்னிகரற்ற தலைவருமாக விளங்கியவர் அயோத்திதாசர். எனினும் சாதியில், தமிழ்ச் சமூகம் முடங்கியும் தலித் சமூகம் அடிமைப்பட்டும் கிடந்த நிலையில் அவரது சிந்தனைகள் முன்னெடுக்கப்படவில்லை.  அவரது மறைவுக்குப்பின் பின்னுக்குத் தள்ளப்பட்டார்.  தலித் அறிஞரான திரு. அன்பு பொன்னோவியம் பண்டிதரின் படைப்புகளைப் புதையல்போல் பாதுகாத்து திரு. ஞான அலாய்சியஸ் அவர்களிடம் பதிப்புக்காகக் கொடுத்ததன் மூலம் இன்று தமிழ்ச் சமூகம் அறியும்படி அவரது சிந்தனைகள் வெளிவரத் துவங்கியுள்ளன.  சிறந்த சிந்தனைகளும் புரட்சிகரச் செயல்பாடுகளும் காலம் தாழ்த்தினாலும்  மறைத்து வைத்தாலும் ஒருநாள் குன்றிலிட்ட விளக்காகும் என்பதற்கு அயோத்திதாசரின் வரலாறு சான்றாகும். மகாராஷ்டிரா மாநிலத்தில் எப்படி மகாத்மா ஃபுலே அவர்கள் அடித்தட்டு மக்களின் கல்விக்கு வித்திட்டாரோ அதேபோல் சென்னை மாகாணத்தின் அடித்தட்டு மக்களின் கல்விக்கு வித்திட்டவர் அயோத்திதாசப் பண்டிதராவார். தலித் மாணவர்களுக்கென தனிப் பள்ளிக்கூடங்கள், குறைந்த கட்டணம், தேர்ச்சி பெற்ற மாணவர்களை அரசுப் பணியமர்த்துதல் போன்ற கோரிக்கைகளை பிரிட்டிஷாரிடம் வைத்து கர்னல் ஹெச்.எஸ். ஆல்காட் அவர்கள் துணையுடன் இக்கோரிக்கைகளை நிறைவேற்றியும் காட்டினார். சென்னை நகரத்தின் பல பகுதிகளில் தனிப் பள்ளிகள் துவங்கப்பட்ட விவரத்தை இந்நூலாசிரியர் விவரித்துள்ளார். இதில் மிகச் சிறப்பானது, பள்ளியின் பாடத்திட்டத்தில் 'நடைமுறையிலிருந்த சாதி - சமயச் சார்பு கல்வி முறைக்கு மாறாக, பூர்வ திராவிட நீதிநெறி நூல்களான திருக்குறள்,  நாலடியார் போன்ற நூல்களை முன்வைத்தார் என்ற தகவலையும் ஆசிரியர் தந்துள்ளார். பண்டிதர் அயோத்திதாசரின் குடும்பம் சித்த மருத்துவத் தொழிலை ஒரு பரம்பரை தொழிலாகவே செய்து வந்துள்ளது. எனவே அயோத்திதாசரும் சித்த மருத்துவத்தைத் தொழிலாகக் கொண்டிருந்தார். திரு.வி. கல்யாணசுந்தரனார் முடக்குவாதத்தால் பாதிக்கப்பட்டபோது பண்டிதர் உவந்தளித்த சிகிச்சையினால் நோயிலிருந்து மீண்டார் என்ற வரலாற்றுடன் அவர் எப்படி தன்வந்திரி முனிவரைச்  சமண முனிவராகக் கண்டார் என்ற பதிவையும் குறிப்பிட்டு, ஆசிரியர் தன்வந்திரி முனிவரின் சாகரத் திரட்டுக்குச் சென்று உதாரண பாடலுடன் அக்கட்டுரையைச் சற்றே நீளமும் சுவாரஸ்யமும் மிக்கதாக மாற்றியிருக்கிறார். அயோத்திதாசப் பண்டிதரின் இலக்கிய ஆளுமை என்ற கட்டுரை ஒரு பைசாத் தமிழன் இதழ் பின்னாளில் தமிழன் இதழ் எனப் பெயர் மாற்றம் பெற்றது. 1908 இல் தொடங்கப்பட்டு 1914 மே 5 வரை தொய்வில்லாமல் வெளிவந்தது. பின்னர் பலரின் முயற்சியால் இடைவெளிகளுடன் 1935 வரை வெளிவந்த விவரங்களுடன் அயோத்திதாசரின் மொத்த படைப்புகளின் விவரங்களையும் உள்ளடக்கியது. அயோத்திதாசர் கண்ட திருவள்ளுவர், அவ்வையார் என்ற தலைப்புகளில் திருக்குறள் மற்றும் ஆத்திசூடி, கொன்றைவேந்தன், வெற்றிஞானம் ஆகிய நூல்களை பவுத்த நூல்களாகக் கருதி அதில் ஏற்பட்டுள்ள திரிபுகளை அயோத்திதாசர் கட்டுடைத்த விவரங்களைக் கூறியுள்ளார். இந்நூலில் அயோத்திதாசரின் அரசியல் சிந்தனை என்பது சென்னை மகாஜன சபையில் அயோத்திதாசர் முன்வைத்த கோரிக்கைகள் தொடங்கி, அவரின் வகுப்புவாரி பிரதிநிதித்துவ, ஒதுக்கீட்டுச்  சிந்தனைகள், இந்திய சுதந்திரம், சமூக நீதி குறித்த கருத்துகளாகப் பதிவு செய்யப்பட்டுள்ளன. அயோத்திதாசர் குறித்த ஆய்வுகள் இக்கால தலித்  அரசியலுக்கு வலு சேர்ப்பவை. அவரது சிந்தனைகள் தமிழகத்தில் நிலவும் பல்வேறு மொழி, இனம், சாதி, நிலம் சார்ந்த பிரச்சனைகளுக்குத் தீர்வாக உள்ளன.  வெறுமனே பார்ப்பன எதிர்ப்பு - கடவுள் மறுப்பு -  நாத்திகம் என்ற விவாதங்களுக்கு அப்பாற்பட்டு மனிதகுல உய்வுக்கு பௌத்தத்தை ஏற்பதே சரியான தீர்வாகக் கருதி அதைக் கடைப்பிடித்ததோடு மட்டுமின்றி,  சங்கத்தை நிறுவி, அது தொடர்பான இலக்கியங்கள்,  பத்திரிகை வெளியிட்டு தீவிர செயற்பாட்டாளராக இருந்திருக்கிறார் பண்டிதர் . தனது வாழ்நாள் முழுதும் சமத்துவம், சகோதரத்துவம் தழைத்தோங்கப் பாடுபட்ட பெருமைக்குரிய அயோத்திதாசரை சற்றும் மாற்றுக் குறையாமல், பின்பற்றவேண்டிய முன்னோடியாக நம் முன் நிறுத்தியுள்ளார் கவிஞர் வெ. வெங்கடாசலம்.  (நூலின் முன்னுரையிலிருந்து சில பகுதிகள் )
