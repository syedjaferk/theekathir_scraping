
பத்திரிகையாளர்கள் கோரிக்கைகள் நிறைவேறுமா? 


நமது நிருபர்
செப்டம்பர் 6, 2021
9/6/2021 12:00:00 AM



ஊடகத்துறையினர் மத்தியில் ஏராளமான கோரிக்கைகள் உள்ளன.  பல கோரிக்கைகள் நீண்ட காலமாக நிறைவேற்றப்படாமல் நிலுவையில் உள்ளன.  இந்த கோரிக்கைகளை பத்திரிகையாளர்கள் சங்கத்தினர்  அரசின் கவனத்திற்குக் கொண்டு சென்றுள்ளனர். இந்தநிலையில் தமிழகத்தில் கடந்த மே மாதம் புதிதாக ஆட்சிப்பொறுப்பேற்ற திமுக அரசு கொரோனா தொற்றால் உயிரிழந்த பத்திரிகையாளர்கள் குடும்பத்தினருக்கு ரூ.5 லட்சம் வழங்கியது. ஆனால் அரசு அங்கீகார அட்டை பெற்ற பத்திரிகையாளர்களுக்கு மட்டுமே வழங்கப்பட்டது. 
அங்கீகார அட்டை என்பது ஊடகநிறுவனங்களில் பணியாற்றும் அனைவருக்கும் கிடைக்காது. வெளியில் செய்தி சேகரிக்கச் செல்வோரில் கூட மூத்த செய்தியாளர்களுக்கு மட்டுமே கிடைக்கும். எனவே அரசின் நலத்திட்டங்களுக்கு அங்கீகார அட்டை என்பதை ஒரு தகுதியாகக் கருதக்கூடாது. இதேபோல் ஓய்வூதியம், வீட்டுமனைப்பட்டா, தாலுகா நிருபர்களுக்கும் இலவச பேருந்து அட்டை  உள்ளிட்டநியாயமான கோரிக்கைகளை  அரசு  ஏற்றுக்கொண்டு நடைமுறைப்படுத்த முன்வரவேண்டும். 
அரசு ஊழியர் வாடகைக் குடியிருப்புகளில் பத்திரிகையாளர்களுக்கு ஒரு குறிப்பிட்ட சதவீதம் ஒதுக்கப்பட்டு வருகிறது. உழைக்கும் பத்திரிகையாளர்களுக்கான இந்த திட்டத்தில் வீடுகள் கோர  தலைமைச் செயலகத்தில் உள்ள வீட்டு வசதித்துறையில் பதிவு செய்யவேண்டும். பதிவு மூப்பு அடிப்படையில் வீடுகள் ஒதுக்கப்பட்டு வந்தன. 
ஆனால் கடந்த பத்தாண்டு அதிமுக ஆட்சியில் இந்த முறை சீர்குலைக்கப்பட்டு வீட்டுவசதித்துறை அமைச்சர் அலுவலகத்தில் செல்வாக்கு பெற்றவர்கள், அல்லதுமுதலமைச்சருக்கு வேண்டப்பட்ட பத்திரிகையாளர்களுக்கு  வீடுகள் ஒதுக்கப்பட்டன. எனவே பழையபடி பதிவு மூப்பு அடிப்படையில் வீடுகள் ஒதுக்கப்படுவதற்கு தற்போதுள்ள மாநில அரசு நடவடிக்கை எடுக்கவேண்டும்.இதற்கிடையில் முதலமைச்சரின் விரிவான மருத்துவ காப்பீட்டுத் திட்டத்தில் அரசால் அங்கீகரிக்கப்பட்ட பத்திரிகையாளர்களின் குடும்பத்தினரும் சேர்க்கப்படுவார்கள் என்ற அறிவிப்பும் அதற்கான வருமான வரம்பு நீக்கப்பட்டிருப்பதும் வரவேற்கத்தக்கது. இருப்பினும்  இத்திட்டத்திலும் அரசு அங்கீகார அட்டை பெற்றவர்கள் மட்டும் என்பது நியாயமல்ல. முறையான ஊடக நிறுவனங்களில் பணியாற்றுவோர்  மற்றும் அவர்களது குடும்பத்தினரையும் இந்த திட்டத்தின் கீழ் கொண்டுவரவேண்டும். அரசின் அச்சாணியாக அரசு ஊழியர்கள்இருந்தாலும் அரசின் அனைத்து அறிவிப்புகளையும், மக்கள் நலத்திட்டங்கள் தொடர்பான விழிப்புணர்வையும் மக்களுக்கு கொண்டு செல்கிற, மகத்தான பணியில்  ஊடகத்தினர்  ஈடுபட்டுள்ளனர். விடுமுறைக் காலத்திலும் பணியாற்றும் ஊடகத்தினரை முக்கிய பணியாளர்களாகக் கருதி நிலுவையில் உள்ள கோரிக்கைகளையும் திமுக அரசு நிறைவேற்றித் தர முன்வரவேண்டும்.
