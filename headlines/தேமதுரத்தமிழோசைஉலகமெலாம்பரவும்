
தேமதுரத் தமிழோசை உலகமெலாம் பரவும்


நமது நிருபர்
ஜூலை 15, 2019
7/15/2019 12:00:00 AM



தவத்திரு தனி நாயகம் அடிகளார், தமிழ்மீது கொண்ட தீராத காதலால் உலகத்தமிழ் ஆராய்ச்சி மன்றத்தை 1964-ஆம் ஆண்டு தொடங்கினார்.தனிநபர்  விருப்பமாக இருக்கும் ஒன்றை செயல்படுத்துவதற்குக் கூட்டு முயற்சியும் ஒத்தக் கருத்துள்ளவர்களின் இணைவும் இன்றியமையாதது அல்லவா? உலகக் கீழைக்கலை அறிஞர்கள் மாநாட்டில் அத்தகைய வாய்ப்பு ஏற்பட்டது. முனைவர் பீலீயோசா ( பி்ரான்ஸ் ) அறிஞர் சுவெலபில் (செக்கஸ்லோவாக்கியா) அறிஞர்கள் ஆசர், பரே,  எமினோ, தமிழகத்தின் தெ. பொ.  மீனாட்சிசுந்தரம், முனைவர் வ.ஐ.சுப்ர மணியன் ஆகியோரும் இணைந்து உலகத் தமிழ் ஆராய்ச்சி மன்றம்  தொடங்கப்பட்டது. இந்த மன்றம் கீழ்க்காணும் நோக்கங் களைக் கொண்டது.  உலகம் முழுவதும் தமிழ் ஆய்வை மேற்கொண்டு, சிதறிக் கிடக்கின்ற சிறு நிறுவனங்களின் செயற்பாடுகளை ஊக்கப்படுத்துதல்  தமிழ்நாட்டுக்கும், தமிழ் மொழிக்கும் பொதுவானவற்றைப் பரிமாற்றம் செய்து கொள்ளுதல்  பிறநாடுகளின் பல்கலைக்கழகங்களில் தமிழைப் பாடமாகஅமைத்தல், அப்பல்கலைக்கழகப் பேராசிரியர்களைத் தமிழாராய்ச்சியில் ஈடுபடச் செய்தல்  தமிழ்மொழி, தமிழ்க்கலை, தமிழிலக்கியம், தமிழ்ச் சமுதாயம் ஆகியவற்றைப் பற்றி பல்கலைக்கழகத் தொடர்புகளை ஏற்படுத்துதல்  உலகிலுள்ள அறிஞர் பலரை ஒன்று சேர்த்து, அவர்களை அறிமுகப்படுத்தி, அவர்களது ஆராய்ச்சிகளை வெளிப்படுத்த உதவும் வகையில் இரண்டு ஆண்டுகளுக்கு ஒருமுறை "உலகத் தமிழ் மாநாடு" நடத்துதல்.   இதன்படி இம்மன்றத்தின் முதல் உலகத் தமிழ் மாநாடு 1966-ஆம் ஆண்டு மலேசியா தலைநகர் கோலாலம்பூரில் நடத்தப்பெற்றது.  அதை அடுத்து இந்தியாவில்,  சங்கம் வைத்துத் தமிழ் வளர்த்தத் தமிழ்நாட்டின் தலைநகர் சென்னையில் 1968 ஆம் ஆண்டு இரண்டாம் உலகத்தமிழ் மாநாடு நடைபெற்றது.  மாநிலத்தில்  திமுக வியத்தகுவகையில் பெரும்பான்மை பலத்தோடு ஆட்சியில் அமர்ந்த காலம். அதுமட்டுமின்றி இந்தித் திணிப்புக்கு எதிராகக் களமிறங்கி வெற்றியீட்டிய காலமும்கூட. இதனால் அந்த மாநாடு உலகமே தமிழகத்தைத் திரும்பிப் பார்க்கும்படி அமைந்தது.  பொன்விழா ஆண்டினைக் கடந்து மெரினா கடற்கரை யில் செம்மாந்து நிற்கும் சிலைகளெல்லாம்  இந்த மாநாட்டின்போது நிறுவப்பட்டவை தான்.  “அன்னைக் குலம் போற்றுதற்கு ஒளவைக்கோர் சிலை அறம் வளர்த்த கண்ணகிக்கோர் சிலை வளையாத நெஞ்சப் பாரதிக்கும் வணங்காமுடி பாரதிதாசருக்கும் சிலை வீரமா முனிவருக்கும் சிலை கால்டுவெல் போப்புக்கும் சிலை     கம்பர்க்கும் சிலை தீரமாய்க் கப்பலோட்டிய தமிழர்க்கும்     சிலை திக்கெட்டும் குறள் பரப்ப     திருவள்ளுவர்க்கும் சிலை பத்துச் சிலை வைத்ததினால் -- அண்ணன் தமிழின் பால் வைத்துள்ள பற்றுதலை உலகறியச் செய்தார் ”     அப்போதைய முதலமைச்சர் சி. என். அண்ணாதுரை என அவர் மறைவின்போது பாடிய கவிதையில் கலைஞர் கருணாநிதி குறிப்பிட்டிருப்பார்.  மற்றொரு அடையாளச்சின்னமாக இருப்பது சென்னை தரமணியில் உள்ள உலகத்தமிழ் ஆராய்ச்சி நிறுவனமாகும்.  1970- பாரிஸ் , 1974 - யாழ்ப்பாணம் , 1981 - மதுரை, 1987 - மலேசியா, 1989 - மொரிஷியஸ்,   1995 - தஞ்சாவூர், 2015 - மலேசியா என 9 உலகத்தமிழ் மாநாடுகள் நடைபெற்றுள்ளன.  ஆனால் கடந்த 55 ஆண்டுகளில் 27 மாநாடுகள் நடந்திருக்க வேண்டும். அது இயலாமல் போனதற்கு இடைப்பட்ட காலங்களில் இதன் முக்கியத்துவம் அறியப்படாமை ஒரு காரணம்.  தமிழ் ஆராய்ச்சிக்காக எனத் தொடங்கப்பட்ட இந்த மன்றம்  தமிழ்நாட்டில் அரசியல் கருவியாக்கப்பட்டது இன்னொரு அவலம். சென்னையில் அண்ணா, மதுரையில் எம்.ஜி.ஆர்., தஞ்சையில் ஜெயலலிதா எனப் பங்கிடப்பட்ட மாநாடுகள் கோவையில் கருணாநிதி என வந்தபோது ..... உலகத் தமிழ் மாநாடு என்பதை உலகத்தமிழ் செம்மொழி மாநாடாக மாற்றவேண்டிய கட்டாயம் ஏற்பட்டது அரசியலின் உச்சம். நிற்க.  இப்போது (வட) அமெரிக்காவின் சிக்காகோ நகரில் 10 ஆவது உலகத்தமிழ் ஆராய்ச்சி மாநாடு நடைபெற்றது (ஜூலை 3-7-2019 ) வரலாற்றுச் சிறப்புமிக்கது.  அதிலும் “கீழடி நம் தாய்மடி” என  வைகைநதி  நாகரிகம் உலக அரங்கில் பறைசாற்றப்பட்டதை எண்ணித் தமிழர்கள் பெருமிதம் கொள்ளலாம். இரண்டு ஆண்டுகளுக்கு ஒருமுறை  தமிழ் ஆராய்ச்சி மாநாடு என்ற தனிநாயகம் அடிகளின் இலக்கு நிறை வேற இது வழிதிறப்பாக இருக்க வேண்டும். சமஸ்கிருதமும் இந்தியும் தமிழோடு வலுச்சண்டைக்கு வரும் நிலையில் உலகத்தமிழர்கள் இந்நினைவு அகற்றக்கூடாது. குறிப்பாக இளம் தமிழறி ஞர்கள் இதில் முனைப்பு காட்டவேண்டும். அப்போதுதான் தேமதுரத் தமிழோசை உலகமெலாம் பரவும். 
