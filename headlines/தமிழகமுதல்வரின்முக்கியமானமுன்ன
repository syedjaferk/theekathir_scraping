
தமிழக முதல்வரின்  முக்கியமான முன்னெடுப்பு


நமது நிருபர்
அக்டோபர் 4, 2021
10/4/2021 10:54:37 PM



நீட் தேர்விலிருந்து தமிழகத்திற்கு விலக்கு அளிக்க வேண்டுமென தமிழக சட்டப் பேரவை நிறைவேற்றிய சட்ட முன்வடிவுக்கு ஆளுநர் மற்றும் குடியரசுத் தலைவர் இன்னமும் ஒப்புதல் அளிக்கவில்லை. ஒன்றிய அரசு இதற்கு முன்முயற்சி எடுக்காமல் இருப்பது கூட்டாட்சி தத்துவத்திற்கு எதிரானதாகும். முந்தைய அதிமுக ஆட்சியின் போது சட்டப் பேரவையில் தீர்மானம் நிறைவேற்றப்பட்டு குடியரசுத் தலை வரின் ஒப்புதலுக்காக அனுப்பப்பட்டது. ஆனால் ஒன்றிய அரசு இதற்கு முட்டுக்கட்டை போட்டது. தற்போதும் இதே நிலை தொடர்வது மாநில அரசுகளின் உரிமையை மறுக்கும் போக்காகும். 
இந்நிலையில் தமிழக முதல்வர் மு.க.ஸ்டாலின் நீட் தேர்வை திணிக்கும் ஒன்றிய அரசின் நட வடிக்கை கூட்டாட்சித் தத்துவத்திற்கு எதிரானது என்றும், கல்வித்துறையை நிர்வகிப்பதில் மாநில அரசுகளின் முதன்மையை மீட்டெடுக்க மாநில முதல்வர்கள் அனைவரும் ஒருங்கிணைந்த முயற்சியை மேற்கொள்ள வேண்டுமென்றும், கேர ளம் உள்ளிட்ட 12 மாநில முதல்வர்களுக்கு கடிதம் எழுதியுள்ளது வரவேற்கத்தக்க ஒன்றாகும்.
நீட் தேர்வினால் பின்தங்கிய மாணவர்கள் பாதிக்கப்பட்டுள்ளது குறித்து ஆய்வு செய்ய நீதியரசர் ஏ.கே.ராஜன் தலைமையில் அமைக் கப்பட்ட குழுவின் அறிக்கையையும் தமிழக முதல்வர் இணைத்து அனுப்பியுள்ளார். நீட் தேர்வு கிராமப்புற மற்றும் சமூகத்தின் விளிம்பு நிலை மாணவர்களுக்கு பெருமளவில் வாய்ப்பை மறுப்பதாக உள்ளது என அந்தக்குழு தெளிவாக குறிப்பிட்டுள்ளது. 
தமிழக முதல்வர் தனது கடிதத்தில் கல்வியை மீண்டும் முழுமையாக மாநிலப் பட்டியலுக்கு மாற்ற வேண்டியதன் அவசியத்தை வலியுறுத்தும் வகையில் கல்வித்துறையில்  மாநில அரசுகளின் முதன்மையை மீட்டெடுக்க ஒருங்கிணைந்த முயற்சி தேவை என குறிப்பிட்டுள்ளார்.
அவசர நிலை காலத்தின்போதுதான் கல்வித் துறை மாநிலங்களின் பட்டியலிலிருந்து ஒத்திசைவு பட்டியலுக்கு மாற்றப்பட்டது. ஆனால் நரேந்திர மோடி ஆட்சிக்கு வந்தபிறகு கல்வித் துறை கொஞ்சம் கொஞ்சமாக ஒன்றிய அரசின் பட்டியலுக்கு மாற்றப்பட்டுவிட்டது. மாநில அரசுகளால் உருவாக்கப்பட்டுள்ள மருத்துவ கல்லூரிகள் உள்ளிட்ட உயர்கல்வி நிறுவ னங்களுக்கு தேசிய அளவிலான நுழைவுத் தேர்வு என்பது அந்தந்த மாநில மாணவர்களின் வாய்ப்பை பறிப்பதோடு கூட்டாட்சித் தத்துவத் திற்கும் குழிபறிப்பதாக அமைந்துள்ளது. இந்த நிலையில்தான் கல்வித்துறையை முழுவதுமாக மாநிலப் பட்டியலுக்கு மாற்ற வேண்டும் என்ற கோரிக்கை வலுவடைந்து வருகிறது.
கல்வித்துறையை மட்டுமின்றி, கூட்டுறவுத் துறை உள்ளிட்ட பல்வேறு துறைகளையும் ஒன்றிய அரசு அபகரித்துக் கொள்ளும் வகையில் நடந்து கொள்கிறது. இந்திய அரசியல் சட்டத் தின்படி ஒன்றிய மற்றும் மாநில அரசுகளுக் கான அதிகாரங்கள் தெளிவாக வரைய றுக்கப்பட்டுள்ளன. ஆனால் மாநிலங்களின் அதி காரங்கள் படிப்படியாக பறிக்கப்பட்டு வருகின்றன. மாநில சுயாட்சி முழக்கத்தில் முன்னோடியாக விளங்கி வந்துள்ளது தமிழகம். அதற்கு வலுச் சேர்ப்பதாக அமைந்துள்ளது தமிழக முதல்வரின் முன்னெடுப்பு.
