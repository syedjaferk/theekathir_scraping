
பழங்குடிகளை அடையாளம் காட்டும் ஆய்வு


நமது நிருபர்
பிப்ரவரி 10, 2020
2/10/2020 12:00:00 AM



கருத்த முகம், பரட்டைத் தலை, கந்தல் துணி யுடன் ஒருவரைப் பார்த்தால் என்ன காட்டுவாசி மாதிரி இருக்கிறான் என நாம் சொல்வோம்.  ஏன் என்றால் மலை மக்கள் அல்லது பழங்குடி மனிதர்களை இப்படித்தான் சினிமாவும் நமது சமூக அமைப்பும் உருவகப் படுத்தியிருக்கிறது. இப்படி பழங்குடி மக்கள் பற்றிய தவறான கற்பிதங்களை உடைக்கவும், இளைய சமூகம் இவர்களைப் பற்றி அறிந்து கொள்ளும் விதமாகவும் முனைவர் அ.பகத்சிங் எழுதிய 'வாழும் மூதாதையர்' நூலை உயிர் பதிப்பகம் வெளியிட்டுள் ளது. தமிழகத்தில் 36 வகையான பழங்குடி இனக்குழுக்கள் உள்ளதாக மத்திய அரசு தெரிவிக்கிறது. அவை, அடியன், அரசநாடன், எரவல்லன், இருளர், காடர், கம்மாரா, காணிக் காரன், கணியான், காட்டுநாயக் கன், கொச்சுவேலன், கொண்டகாபு, கொண்டரெட்டி, கொரகர், கோத்தர், குடியர், குறிச்சன், குறுமபர், குறுமன்கள், மகாமலசர், மலை அரையன், மலைப்  பன்டாரம், மலைவேடன், மலைக்குறவன், மலசர், மலையாளி, மலையக்கண்டி, மன்னான், முடுவன், முதுவன், பள்ளேயன், பள்ளியான், பளியர், பணியன், சோளகர், தோடர், ஊராள் என்பவை. இவர்களில் மலையாளி பயங்குடியி னர் தான் 3 லட்சத்து 10 ஆயிரத்து 42 பேர் உள்ளனர். அரநாடன் இனத்தில் வெறும் 44 பேர் மட்டுமே உள்ளனர். மேலும் சில பழங்குடியினரின் எண்ணிக்கை ஆயிரத்திற்கும் குறைவாக உள்ளது.  இந்தப்புள்ளி விவரத்தைப் பார்க்கும் போது, சிறிய இனக்குழு அழிவின் விளிம்பில் இருப்பதை நாம் அறிய முடி கிறது.
36 பழங்குடிகளில் 13  இனக்குழுக்  களைத் தேர்வு செய்து, இவர்களின்  தனித்த சிறப்புகளையும், கலாச்சாரத்தையும், வாழ்வியல் முறையையும், வாழும் மூதாதையர் நூலில் அறிமுகம் செய்து வைக்கிறார் பகத்சிங். இருளர் பழங்குடிகள் கோவையைப் பூர்வீகமாகக் கொண்டவர்கள். எதிரிகளிட மிருந்து தங்களைப் பாதுகாத்துக்கொள்ள இருண்ட காட்டில் பதுங்கியதால் இவர்களுக்கு இருளர் என பெயர் வந்ததாக சொல்லப்படுகிறது. தமிழகத்தில் இரண்டா வது பெரிய பழங்குடிகள் இவர்கள். மலை இருளர் , சமவெளி இருளர் என இரண்டாக வகைப்படுத்தியுள்ளனர். மலை இருளர்கள் நீலகிரி, குன்னூர், ஆனைமலை கோவையின் மருதமலை, சிறுவாணி, மேட்டுப்பாளையம் ஆகிய இடங்களிலும், சமவெளி இருளர்கள் திருவள்ளூர், காஞ்சி புரம், செங்கல்பட்டு, வேலூர், சேலம், தருமபுரி, திருவண்ணாமலை, விழுப்புரம் ஆகிய மாவட்டங்களிலும் வாழ்கின்றனர்.  இவர்கள் இருளிகா என்ற மொழியில் பேசுவதாகவும் இதற்கு எழுத்து வடிவம் தர முயற்சிகள் மேற்கொள்ளப்பட்டு வருவ தாகவும் நூலாசிரியர் கூறுகிறார். இவர்கள் பாம்பு பிடிப்பதில் கைதேர்ந்த வர்கள். எந்த வகையான பாம்பாக இருந்தாலும் அசாத்தியமாகப் பிடித்து விடுவார்கள்.  தங்கள் வாழ்வாதாரத்தைப் பாதுகாக்கப் பாம்பைப் பிடித்து அதன் விஷத்தைச் சேகரித்து மருத்துவ பயன்பாட்டிற்குக் கொடுக்கிறார்கள். அதேபோல் பாம்புகளைப் பிடித்து பண்ணைகளில் கொடுத்து சிறிய வருமானத்தையும் ஈட்டுகிறார்கள். பாம்பு பிடிக்க இவர்களுக்கு அரசு உரிமம் கொடுத்துள்ளது.  மூலிகை தாவரங்களைக் கொண்டு இயற்கை மருந்துகளையும் தயாரிக்கின்றனர்.
மேற்குத் தொடர்ச்சி மலைப் பகுதியில் வாழும் காணிக்காரர் பழங்குடிகளும் மருத்துவ அறிவைப் பெற்றவர்கள்.  1990 களில் கேரள காணிகள் ஆரோக்கியப் பச்சையில் இருந்து  ஜீவானி என்ற ஊக்க மருந்தைக் கண்டறிந்தனர்.  சர்க்கரை நோயைக் கட்டுப்படுத்தும் மருந்தையும் காணிக்காரர்கள் தங்களின் மரபு வழி கண்டறிந்துள்ளனர். இதன் தாவரப் பெயர் Humboldita decurrens. இதனைக் காணிகள் நீர்வட்டி செம்மர வள்ளி என்று அழைக்கிறார்கள். இதை வனிக மருந்தாகப் பயன்படுத்த இவர்களின் பெயரிலேயே காப்புரிமை பெற்றுள்ளது கேரளாவைச் சேர்ந்த Kritads  என்ற நிறுவனம். அதேபோல ஆரோக்கியப் பச்சை என்ற தாவரத்தின் பழத்தைச் சாப்பிட்டால்  15 நாட்கள் வரை கூட உணவில்லாமல் இருக்கலாம் என்பதையும் காணிகள் கண்டறிந்தனர். காட்டு நாயக்கர்களும் காய்ச்சல், வயிறு மற்றும் சுவாசப் பிரச்சனைகள், தோல் வியாதி, பாம்புக் கடிகளுக்கும்  மருத்துவ குறிப்புகளைக் கண்டறிந்துள்ள னர். பளியர்களும் 200க்கும் மேற்பட்ட மருத்துவ தாவரங்களைப் பயன்படுத்து கின்றனர். அரசு மற்றும் தனியார் மருந்து உற்பத்தி நிறுவனங்கள் பழங்குடி மக்க ளின் மருத்துவ அறிவைப் பயன்படுத்தி கொள்ளை லாபம் அடிக்கிறார்கள். ஆனால் இவர்களுக்கு உரிய ஊதியமும் கிடைப்பதில்லை. மரியாதையும்  கிடைப்பதில்லை என்பதை இந்நூலில் சான்றுகளுடன் நூலாசிரியர் கூறுகிறார். வேட்டையாடுதல் தடைசெய்யப்பட்ட தாலும் நகரமய தாக்கத்தாலும் பழங்குடி மக்கள் காப்பி, தேயிலைத் தோட்டங்களில் கூலி வேலைக்குச் செல்கிறார்கள்.
சோளகர் இனக்குழுவைச் சேர்ந்த இளைஞர்கள் ஈரோடு, திருப்பூர் பகுதிகளில் உள்ள நெசவு மற்றும் சாயப்பட்டறைகளில் வேலைக்குச் செல்கின்றனர். தேன், பழங்கள், கிழங்குகள், சோப்புக்காய், புளி ஆகியவற்றைச் சேகரித்தும் பொருளீட்டுகின்றனர்.  முதுவர்கள் நெல், கேழ்வரகு, தினை, சோளம், அவரை, பூசனி ஆகியவற்றைப் பயிரிடுகிறார்கள். மேலும் காபி, மிளகு, ஏலக்காய் போன்ற பயிர்களை அதிகம் விளைவிக்கிறார்கள். சோளகர் இனக்குழுவில் திரு மணத்திற்கு வரதட்சணை கொடுக்கும் வழக்கம் இல்லை. மேலும் ஆண் வீட்டார்தான் பெண் வீட்டிற்குப் பொருள் கொடுக்க வேண்டும் என்ற வழக்கம் இருப்பதை இந்நூல் வழி அறியமுடிகிறது.  புலிகள் காப்பகம் அமைப்பதாலும், அணைகள் கட்டுவதால் இவர்களின் வாழ்வியல் பாதிப்பையும் நூலாசிரியர் சுட்டிக் காட்டுகிறார். பழங்குடி மக்கள் எத்தனை சிறப்புத் தன்மைகளைக் கொண்டிருந்தாலும் அதிகார வர்க்கம் இவர்களை ஒடுக்கவே செய்கிறது.  வனமே இவர்களின் உயிர் மூச்சாக உள்ளது. உலகம் முழுவதும் உள்ள பழங்குடிகளை வனத்திலிருந்து விரட்டி இவர்களின் மூச்சை நிறுத்த பெரு முதலாளிகளும் ஆளும் வர்க்கத்தினரும் துடித்துக் கொண்டிருக்கிறார்கள்.  இவர்களின் இறுக்கத்தால் பெண்கள் பாலியல் கொடுமைகளுக்கும் ஆண்கள்   பொய் வழக்குகளில் கைது செய்யப்பட்டு சித்திரவதைக்கும் ஆளாகிறார்கள். பழங்குடி மக்களின் உரி மைக்கான போராட்டத்தில் 'வாச்சாத்தி' தான் அடையாளமாக உள்ளது. இவர்களுக்கு மார்க்சிஸ்ட் கம்யூனிஸ்ட் கட்சி உறுதுணையாக இருந்ததையும் இந்நூலில் அ.பகத்சிங் பதிவுசெய்துள் ளார்.  இந்நூலில் இடம் பெற்றுள்ள ஒவ்வொரு படமும் பழங்குடிகளின் வாழ்க்கையை வாசகர்களுக்குக் காட்சி மொழியில் விளக்குகிறது. இந்த கலை ஞர்களைப் பாராட்டுதல் தகும். காடு, மலை என நேரடியாகச் சென்று கள ஆய்வு செய்தும் பக்தவச்சல பாரதி, எட்கர் தர்ஸ்டன் போன்ற பலரின் நூல்க ளைக் குறிப்பிட்டும் பழங்குடிகள் பற்றி அறிவதற்கான கதவை திறந்து வைத்துள் ளார் நூலாசிரியர். அடுத்த பதிப்பு வெளி வரும் போது விடுபட்டுள்ள மற்ற பழங்குடி களின் இனக்குழுவைப் பற்றி  எழுத வேண்டும். பழங்குடி மக்கள் பற்றி நிறைய நூல்கள் வந்திருந்தாலும்  வாழும்  மூதாதை யர்கள் நூல் தமிழ்ச் சமூகத்திற்குக் கிடைத்த  ‘கொடை’ என்பதில்  ஐயம் இல்லை. அனைவரும் வாசிக்க வேண்டிய நூல்.
