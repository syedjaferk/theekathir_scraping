
                                              எழுத்தெனப்படுவது 


நமது நிருபர்
ஆகஸ்ட் 12, 2019
8/12/2019 12:00:00 AM



எழுத்தெனப்படுவது நூலின்தலைப்பு. கவிதை , கட்டுரை என வகைப்படுத்த முடியாமல் இரண்டும் இணைந்திருக்கின்றன. எழுத்தாளர் நாகைபாலுவின் 12 கட்டுரைகள் 5 கவிதைகள் இதில் இடம்பெற்றுள்ளன. கட்டுரைகள் என்றாலும் அவை கவிதைகளையே மையம்கொண்டு இயங்குகின்றன. படிப்போரையும் இயக்குகின்றன.  கவலையில் துடிப்பதும் அச்சத்தை விதைப்பதும் அல்ல கவிதை. இதனை பொதுவாக எழுத்து என்றும் புரிந்துகொள்ளலாம் அச்சம் தவிர் என்று கட்டளை பிறப்பிக்க வேண்டும் என்று பாதை அமைத்து அதில் நடக்கப் பயிற்சி தர வேண்டும். கூட்டுப்புழுவுக்கு அதை உடைத்து வெளி வரும் ஆற்றல் உண்டு என்பதை கற்பிக்கும் திறன் வேண்டும். கவிதை நபியின் மின்மினி சூரிய உரையாடல் அவற்றை செய்வதாய்  அவர் கூறுகிறார். உலகத்தின் இருட்டையே சூரியன் ஓட்டினாலும் ஒரு தூக்கணாங்குருவியின் கூட்டுக்குள் இருக்கும் இருட்டை அதனால் ஓட்ட இயலாது . அந்த வேலையை மின்மினி தான் செய்யமுடியும் . எனவே  ஆதங்கமும் வேண்டாம் அகம்பாவமும் வேண்டாம் என்று பாடம் நடத்துகிறது எழுத்து. 30 ஆண்டுகளுக்கு முன் கிடைத்த ஒரு கவிதையை கூட நாகை பாலு இந்த நூலில் பதிவு செய்திருக்கிறார்.  மு மேத்தா எழுதிய அந்தக் கவிதை ,  “கண்ணீரைச் சேமித்துக் கனலாக மாற்று / உன் விழிச்சிவப்பின் வெம்மை பட்டு அந்த சூரியனுக்கும் ஜூரம் வரட்டும் / உரசப் பயந்து ஓய்ந்து கிடந்தால் / தீக்குச்சியை விளக்குக்கூட விவாகரத்து செய்துவிடும்/ பசித்த மனங்கள் பாடத் தொடங்கினால்/ ராகங்கள் கூட ஆயுதம் ஏந்தும்” என்கிறது.   மற்றவர் கவிதைகளை மனம்கொண்டு பதிவிட்டிருக்கும் நாகை பாலு , தமது கவிதைகளிலும் மிளிர்கிறார்.  “உழைப்பவன் சிந்தும்/ ஒவ்வொரு துளியும் /வெள்ளத்தை விட/ வீரியம் மிக்கது என்பதை /உணர்த்திய நாள்தான்/ சோவியத் மண்ணின் /சுதந்திரத் திருநாள்” என்று நவம்பர் 7 புரட்சியைக் கவிதை வரிகள் ஆக்கியிருக்கும் அவர் , “முத்து நகர் முழுவதும் / பற்றி எரிந்த பட்டாசு கிடங்காய் மாறியதே ஏன்?/ சுதந்திரக் காற்றை சுவாசிக்க வேண்டி /அலை அலையாய் எழும்/ ஆர்வலர் கூட்டம் /அது வெறியல்ல புரட்சியின் நெறி”  என்று ஸ்டெர்லைட் போராட்டத்தைப் பதிவு செய்திருக்கிறார் . சுற்றுச்சூழல் பாதுகாப்பு பற்றி பேசுகின்ற நாகை பாலு , “நான் பூமியின் அழுக்கை/ துடைத்தபடி நடக்கிறேன் /நீ பூமிப்பந்தையே/ கழிவறையாக்குகிறாய்” என்று சாடுகிறார் . இப்படியான கவிதைகளும் கட்டுரைகளும் உள்ளடங்கிய  இந்த நூல்  அளவில் சிறியதாய் இருந்தாலும் பொருளடக்கத்தில் சிறந்து விளங்குகிறது.
