
உடல் பருமனைக் குறைப்பது எப்படி?


நமது நிருபர்
ஆகஸ்ட் 18, 2019
8/18/2019 12:00:00 AM



ஒருவருக்கு உடல் பருமன் அதிகரித்துக் கொண்டே செல்கிறது என்பது உண்மையிலேயே கவலை தரும்தான். ஒபீசிட்டி என்று சாதாரணமாக இருப்பதை விட அதிகமாகப் பெருத்துக் குண்டாக இருப்பதையே குறிப்பிடுகிறோம். இவ்வாறு உடல் பருமனாக இருக்கக் காரணம் நாம் உண்ணும் உணவுப்பழக்கம்  ஆகும். உண்ட உணவு சத்தாக மாறிய பிறகு அன்றாடம் தேவைக்கு போக, மீதியானது உடலில் கொழுப்பாக சேமித்து வைக்கப்படுகிறது.  ஒருவர் எடை தனக்கு வேண்டியதற்கு அதிகமாக உள்ளது என்று எப்பொழுது சொல்வதென்றால் அவர் மார்பளவு, வயது, உயரம் முதலியவைகளைச் சேர்த்துக் கூட்டி அதில் அவருடைய எடை சுமார் 10 சதவீதம் அதிகமாக இருக்கும்பொழுதுதான் இக்கூடுதல் எடை கொழுப்புச் சத்தாக உடலில் சேர்வதால் ஆரம்பத்தில் அழகைக் கொடுப்பது போல் இருந்தாலும் பிறகு உடலின் அழகைக் கெடுப்பதுடன் உடலின் பல அவயங்கள்.  இதனால் கொடுமையான வியாதிகளான நீரிழிவுநோய், இரத்தக் கொதிப்பு, இதய பலவீனம், மூட்டு வியாதிகள் முதலியன இருக்கின்றன. 
இவர்களுக்கு அறுவை சிகிச்சை செய்யும் பொழுதும் மிகச்சிரமமாகவும், சிகிச்சைக்குப் பிறகும் பல வியாதிகள் வராமலும் பாதுகாக்க வேண்டிய நிலைமை உள்ளது. எடையில் 10 கிலோ அதிகம் இருப்பதன் காரணமாக ஒருவர் சராசரியாக வாழ வேண்டிய வயதில் 25 சதவீதம் குறைய வாய்ப்பு உண்டு. இதைத் தவிர பாரம்பரியம் ஒரு காரணமாக உடல் பருமனாவதற்குச் சொல்லப்படுகிறது.  அதாவது தலைமுறை தலைமுறையாக பாரம்பரிய உயிரணுக்கள் தான் இவ்வுடல் பருமனை உருவாக்குகிறது என்றும் சொல்வதற்கு இல்லை. எனினும் உடல் பருமனாக உள்ள குடும்பங்களில் சுமார் 40 சதவீதம் அவர்களுடைய குழந்தைகள் உடல் பருமனாகவே உள்ளனர்.  மேலும் உடல் மெலிந்துள்ள பெற்றோர்களுக்கு பிறக்கும் குழந்தைகள் சுமார் 10 சதவீதம் பருமனாகவும் இருக்கிறார்கள் உடல் பருமனாகிப் போக மனதிற்கும் உடலுக்கும் ஒருவித தொடர்பு உண்டு. எப்படி எனில் மனச்சோர்வு உள்ளவர்கள் தங்கள் மன உற்சாகத்திற்கு அதிகமாக உணவு அருந்துகிறார்கள். இதை ஒரு சில மனநலமற்ற நோயாளிகளிடம் உடல் பருமனாக இருப்பதைக் காணலாம்.
உடல் பருமனாக இருப்பதற்கு குடும்ப உணவுப் பழக்கமும் ஒன்றாக இருக்கலாம். இப்படி எனில் சில குடும்பங்களில் நெய் வெண்ணெய், இனிப்பு போன்றவை அதிகமாக சமையலில் உபயோகிக்கப்படும். எடை அதிகமுள்ளவர்கள், தங்கள் எடை அதிகமாக உள்ளதைப் பற்றி உணர்வில்லாதவர்களாக இருக்கிறார்களா என்றால், அப்படி சொல்வதற்கில்லை. ஏனென்றால் இவர்களே ஒரு விருந்துக்கு வருகின்றபொழுது “நான் இப்பொழுது உணவுக் கட்டுப்பாட்டுடன் இருக்கிறேன்” என்று கூறாதவர்கள் இல்லை. அவர்கள் ஒரு டம்ளர் காபி அருந்தும்பொழுது எனக்கு சர்க்கரை சேர்க்காதீர்கள் என்று கூறுவார்கள்.  ஆனால் இலையில் வைத்த வடையையும், இனிப்பையும் உண்ணுவார்கள். சிலர் டீக்கு சீனி வேண்டாமென உணவில் கட்டுப்பாடு என்று சொல்வார்கள். ஆனால் வறுத்த தந்துரி, முழுக் கோழியை இரண்டு சாப்பிடுவார்கள், இப்படி தன் உடலை வளர்த்துக் கொண்டே இவர்கள் இருப்பதை நம்மிடையே நாம் கண்கூடாகக் காணலாம்.
சில சமயம் உணவில் கட்டுப்பாடுடன் இருந்தாலும் உடல் இளைக்காது. ஏனெனில் தைராய்டு, பிட்யூட்டரி போன்ற சுரப்பி சரிவர வேலை செய்யாமையே காரணமாகும். ஆனால் குறைந்த சதவீதமே இவ்வகை நோயினால் அவதிப்படுகிறார்கள். இந்நோய்களை ஆரம்பத்திலேயே அறிந்து களைவது சுலபம்தான். சில தாய்மார்கள் உடல் பலமாகவும் வனப்பாகவும், ஆரோக்கியமாகவும் இருக்க வேண்டும் என்றால் பருமனாகத்தான் இருக்க வேண்டும் என்று இன்றும் நினைக்கிறார்கள்.  ஆகவே, தன் குழந்தைகளுக்கு தேவைக்கு அதிகமாக, அடிக்கடி உணவும், நொறுக்குத் தீனியும் கொடுக்கிறார்கள். மேலும் தன் குழந்தைகள் தனக்கு உதவியாக ஏதாவது வேலை செய்ய வேண்டும் என்றாலும் அல்லது அவர்கள் நல்ல செய்கைகளை ஊக்குவிப்பதற்காகவும் மிட்டாய், சாக்லேட், போன்றவற்றையோ அல்லது இவற்றை வாங்கிக் கொள்ள காசையோ கொடுப்பதும் பழக்கமாக உள்ளது. இப்படிப்பட்ட பழக்கங்கள் குழந்தையாக இருக்கும்பொழுது மனதில் பதிந்து பிறகு தினசரி பழக்கமாக மாறி, உணவருந்துவதை மட்டுமே வாழ்க்கையில் ஒரு குறிக்கோளாக சிலர் ஆக்கிக் கொள்கிறார்கள்.
சில சமயம் ஒல்லியானவர்கள் அதிகம் உணவருந்தினாலும் பருமனாவதில்லை. அதுபோல குண்டானவர்கள் உணவைக் கட்டுப்படுத்தினாலும் இளைப்பதில்லை. ஏனெனில் ஒல்லியாக, இருப்பவர்கள் அதிக உணவு அருந்தினாலும் ஓடியாடி சுறுசுறுப்பாக வேலை செய்து கொண்டேயிருப்பார்கள். இதற்கு மாறாக குண்டாக இருப்பவர்கள் வேலை செய்ய நினைத்தால் கூட சிறிதும் உடல் அசைவுகளை ஏற்படச் செய்வதில்லை; செய்ய முடிவதில்லை. ஆகவே உடலில் உள்ள சக்தி அதிகம் செலவிடப்படாது போய் எடை கூடிவிடுகிறது. “நல்ல சமையல்” செய்ய சமைக்கும்பொழுது ருசி பார்க்க வேண்டிய தாய்மார்களுக்கு அவசியமாக இருக்கிறது. ருசி பார்க்கும் உணவு அளவு குறைவாக இருந்தாலும் அதிலும் சக்தி உள்ளது என்பதைப் பலர் அறிவதில்லை. ஆகவே ருசி பார்த்த பிறகு அதை உமிழ்ந்துவிடுவது நல்லது. ஏனெனில் சமைக்கும்பொழுது ருசி பார்க்கும்பொழுது மட்டும் 100-200 கலோரி வரை அவர்களின் உடலில் சக்தி சேர்ந்துவிடுகிறது.  இதோடு சாப்பாட்டின் பொழுது மீதம் உள்ளதை விட்டெறிவது நல்லதல்ல என்று தன் வீட்டில் தன் கணவன் குழந்தைகள் வைத்த மீத உணவை பெண்கள் தான் உண்டு வைப்பதும் நம் நாட்டு பழக்கம். இதனாலும் பெண்கள் உடல் பருமனாகிவிடுகிறது. குண்டானவர்கள் சமூகத்தினாலும், வீட்டிலும் அடிக்கடி கேலிக்குரியவர்களாகவே ஆகிவிடுகிறார்கள். இதனால் அவர்களுக்கு மனச்சோர்வு ஏற்பட வாய்ப்பு உண்டு.  இதைத்தவிர இருதயம் அதிகம் வேலை செய்வதால் இருதயப்பழுது, இருதயத் தாக்கு, இரத்தக் கொதிப்பு முதலியவை மற்றவர்களைக் காட்டிலும் இவர்களுக்கு அதிகம் வருகிறது. முழங்கால், கணுக்கால், மூட்டுகளில் குண்டானவர்களுக்கு அதிகம் வலி வருகிறது. இப்படிப்பட்ட வியாதிகள் இவர்களின் ஆயுளையே குறைத்து விடுவதில் வியப்பில்லை. இதைத்தான் மிக அழகாக ஓர் ஆங்கிலப் பழமொழி, “ஒருவரது பெல்டின் நீளம் அதிகமானால் அவருடைய ஆயுள் அற்த அளவில் குறையும்” என்று கூறுகிறது. பெண்கள் கருவுற்று இருக்கும்பொழுது அதிகமாக உணவு குறிப்பாக கொழுப்பு சத்து அதிகமாக அருந்துவது வழக்கம். 
மேலும் மாமியாரும் பெண்ணின் தாயும், கருவுற்றிருக்கும் பொழுது அப்பெண் மனம் மகிழ புதிய புதிய உணவாக செய்து கொடுப்பதும், வேலை செய்யாது பூரண ஓய்வுடன் இருக்கச் செய்வதும், உடல் பருமனைக் கூட்ட வழி வகை செய்கிறது. பிரசவித்த பின் குறைந்தது ஒரு மாத காலமாவது படுக்கையிலேயே இருக்கச் செய்து உணவருந்தச் செய்வதும் உடல் எடையை அதிகரிக்கச் செய்யும்.  மேலும் பிறந்த குழந்தைகளுக்கு தாய் பாலூட்டவில்லை என்றாலும் உடல் பெருத்துவிடும். பிரசவித்த பின் ஒவ்வொரு பெண்ணும் அன்றாட வேலைகளை செய்யவும். பின் தன் குழந்தைகளுக்குப் பாலூட்டவும் செய்தால் எடை கூடாது இருக்கப் பார்த்துக் கொள்ளலாம்.
...தொடரும்
தஞ்சை டாக்டர் சு.நரேந்திரன்
எம்.எஸ்., பி.எச்.டி, சிறப்பு நிலைப் பேராசிரியர்
தமிழ்நாடு எம்.ஜி.ஆர் மருத்துவப்பல்கலைக்கழகம், தஞ்சாவூர் -1
