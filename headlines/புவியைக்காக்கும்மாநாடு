
                        புவியைக் காக்கும் மாநாடு


நமது நிருபர்
அக்டோபர் 29, 2021
10/29/2021 9:51:42 PM



அக்டோபர் 31ல் துவங்கி நவம்பர் 12 வரை இப்பூவுலகின் அதி முக்கியத்துவம் வாய்ந்த மாநாடு பிரிட்டனின் ஸ்காட்லாந்தில் உள்ள கிளாஸ்கோ மாநகரில் நடைபெறவுள்ளது. காலநிலை மாற்ற உச்சி மாநாடுதான் அது. பிரதமர் நரேந்திர மோடி உட்பட 200 நாடுகளின் தலைவர்கள் பங்கேற்கி றார்கள். இதற்கு முன்பு 2015 டிசம்பரில் பிரான்ஸ் தலைநகர் பாரீசில் நடந்து முடிந்தது காலநிலை மாற்ற உச்சி மாநாடு. அந்த மாநாட்டின் தீர்மானம் 2016, நவம்பர் 4 முதல் “பாரீஸ் உடன்பாடு” என்ற பெயரில் அமலுக்கு வந்தது. ஆனால் உலகை காக்கும் இந்த தீர்மானத்திலிருந்து அற்பக் கார ணத்தைக்கூறி வெளியேறியது அமெரிக்கா. மீண்டும் அதில் அமெரிக்காவை சேர்ப்பதற்கே இந்த உலகம் பெரும்பாடுபட்டுவிட்டது. இதோ அடுத்த மாநாடு. 
இந்த ஐந்தாண்டு காலத்தில் பாரீஸ் உடன் பாடு நிறைவேற்றப்பட்டதா என்பதை மிகப் பெரிய கேள்விக்குறி. இப்பூவுலகமும் மனிதர்கள் உள்ளிட்ட அதன் ஜீவராசிகளும் எண்ணிப் பார்க்க முடியாத அளவிற்கு பேரழிவை சந்திக்காமல் இருக்க வேண்டுமானால் புவியின் வெப்பநிலை அதிகரிப்பை தொழிற்புரட்சிக் காலத்திற்கு முந்தைய நிலைக்கு - அதாவது 1.5 டிகிரி செல்சி யஸ் சராசரி அதிகரிப்பு- என்ற நிலைக்கு கொண்டு செல்ல வேண்டும் என்று பாரீஸ் உடன்பாடு உலக நாடுகளுக்கு அழைப்பு விடுத்தது.
மண்ணும், மரங்களும், கடல்களும் இயல்பு நிலையிலேயே இருக்க வேண்டுமானால்,  பெரும் கார்ப்பரேட் உற்பத்தி தொழிற்சாலைகள் வெளி யிடும் கரியமில வாயு கழிவுகள் வெளியேற்றத்தை 2050 - 2100ஆம் ஆண்டுக்குள் பூஜ்ஜியமாக குறைக்க வேண்டும்; இதற்கு பணக்கார நாடுகள் முன்னுரிமை அளித்து நடவடிக்கை மேற்கொள்ள வேண்டும்;  இந்த இலக்குகளை எட்டுவதற்கு தேவையான தொழிற்நுட்பங்களையும், நிதி உதவியையும் ஏழை நாடுகளுக்கு பணக்கார நாடுகள் அளித்திட வேண்டும் என்பதும் பாரீஸ் உடன்பாட்டின் அறைகூவல்கள்.
இதை நிராகரித்து வெளியேறியது அமெரிக்கா. ஆனால் இதைச் செய்தே தீர வேண்டுமென்று, கடந்தாண்டு காலத்தில் மிகத் தீவிரமான பசுமை நடவடிக்கைகளை மேற்கொண்டது மக்கள் சீனம். இரண்டும் நேர் எதிர் நடவடிக்கைகள். புவியை காப்பதில் முன்னிற்பது முதலாளித்துவமா அல்லது சோசலிசமா என்ற கேள்விக்கு இந்த நடவடிக்கைகளே பதில் சொல்கின்றன. 
மனிதகுலம் என்பது இயற்கையின் ஒரு பகுதிதான். ஆனால் முதலாளித்துவம் தனது லாப வெறிக்காக மனிதகுலத்தை இயற்கைக்கு எதிராக நிறுத்துகிறது. இயற்கையிலிருந்து மனிதனை பிரித்து தனிமைப்படுத்துகிறது. இது இயற்கைக்கு எதிரானது என்று தனது “இயற்கையின் இயக்க வியல்” நூலில் மிக விரிவாக ஆய்வு செய்திருக்கி றார் மாமேதை ஏங்கெல்ஸ். இயற்கைக்கு எதிரான முதலாளித்துவத்தின் லாபவெறிச் சுரண்டலின் வெளிப்பாடுதான் கடந்த இரண்டாண்டு காலமாக மனிதகுலம் எதிர்கொண்ட கொரோனா போன்ற கொடிய வைரஸ் பிறழ்வுகளின் பிறப்பு. முதலா ளித்துவம் லாப வேட்டைக்காக மனித குலத்தை, காட்டுமிராண்டி காலத்தை நோக்கி இழுத்துச் செல்கிறது. அதற்கு எதிரான ஒவ்வொரு நகர்வும் முக்கியமானது. அந்த வகையில், பூவுலகை காக்க உலக நாடுகளுக்கு நிர்ப்பந்தம் செலுத்தவுள்ள கிளாஸ்கோ மாநாடு அதி முக்கியத்துவம் வாய்ந்தது.
