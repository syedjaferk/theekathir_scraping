
பள்ளிப் பருவம் நிழலாடும்  கைப்பிடி மணல்


நமது நிருபர்
ஜூலை 8, 2019
7/8/2019 12:00:00 AM



முன்னிரவில் உருக்கெண்ட நினைவலைகளை     அதிகாலையின் யதார்த்தத்தில் கொணர்ந்து வந்தளிக்கும் இயல்புடையவை மணிமாறனின் எழுத்துக்கள். தன் வாசிப்பனுபவ வழியினூடாக எவரையும் சற்று நிறுத்தி தன்னுடன் கடத்தும் நேர்த்திக்கு அவரும் அவரின் மொழியழகும் வழக்கப்பட்டிருப்பதே தனிச்சிறப்பு. சொல்தான் அவரின் பிரதானம். சொற்கள்தான் அவருக்குள்ளிருந்து சகலத்தையும் ஆட்டிவைக்கிறது. கிளிஜோசியக்காரனின் திருப்தியடைந்திருக்காத கிளியாக அவரின் ஞாபகக் கூண்டிலிருந்து வெளிவிழுந்து கொண்டேயிருக்கின்றன சொற்கள். வெக்கை மிகுந்த நிலத்தின் அடையாளங்களை, மனித மனதின் பரப்பை விழித்தெழச் செய்திடும் மந்திரச் சாவியை அவரே சொல்லியிருப்பதைப் போல சொற்களைத் தேடித் தேடி கோர்த்தளிக்க அலையும் பயணி அவர். அந்த வகையில் “கைப்பிடி மணல்” என்ற கட்டுரைகளின் தொகுப்பு அனுபவங்களின் தொகுப்பாக, அவரின் பிரியத்துக்குரிய மகளின் திருமண நிச்சயதார்த்த விழாவின் சிறப்பு வெளியீடாக வந்துள்ளது. ஆசிரிய, மாணவ உறவு, கல்விமுறைகள், வர்த்தக வியாபாரத்தின் பிடிக்குள் கல்வி ஆட்பட்டுப்போன அவலம், நடந்திருக்க வேண்டிய மாற்றங்கள், பள்ளிகளுக்குள் நிலவும் அசமத்துவம் என யாவற்றையும் பேசிப் பார்த்திருக்கிறார். மொத்தம் 16 கட்டுரைகளும், பதினேழாவதாக ஆதவன் தீட்சண்யாவின் ‘மீசை என்பது வெறும் மயிர்’ நாவலுக்கான கட்டுரையும் இடம்பெற்றுள்ளன.  கிருஷ்ணன் நம்பியின் கணக்கு வாத்தியார் கதையிலிருந்து துவங்கும் பிரம்பின் பிடியை வைத்து மெல்ல மெல்ல லாவகமாக மாணவத்துயரை காட்சிப்படுத்துகிறார். மெதுவாகக் கற்கும் மாணவர்களுக்கும், சிறப்பாக வருவானென எண்ணும் மாணவர்களுக்குமான நடைமுறை சிக்கலின் கசப்பினை செல்லப்பாண்டியின் கதி புலப்படுத்துகிறது. அறிவும் அறிதல்களும் பெருகிக் கிடக்க வேண்டிய வகுப்பறைகள் கொலைக்கூடமாக உருமாறும் மாணவ, உறவுச் சிக்கல்களை சிதையும் மனம் கட்டுரை பேசுகிறது. கைபேசி வழியாக நவீனம் வழங்கியிருக்கிற எல்லையற்ற இணையப் பயன்பாடு சக மாணவனை அழித்தொழிக்கும்படியாக துவேசம் ஏற்படுத்துவதைப் பேசுகிறார். மாற்றங்களை ஏற்க மறுக்கும் மனநிலைக்கும், வண்ணமயமான வகுப்பறையைக் கனவு காண்பவர்களின் மனநிலைக்குமிடையே உள்ள நுட்பத்தை விரிவாக எடுத்து வைக்கிறார். “ஏன் சார், உண்மையைச் சொல்லுங்க. நீங்க கணக்கு சரியா செய்யாத மாணவர்களைப் பிரம்பால் அடிச்சதுண்டா? இல்ல வேறு தண்டனை ஏதாச்சும் தருவீங்களா?” எனக் கேட்கும் மாணவனின் எளிய நியாயமான கேள்வி தந்த அவஸ்தையை வாசிப்பின் வழியாக கடந்துபோக விழையும் முனைப்பில் ஆசிரியரோடு நம் மனமும் பற்றிக்கொள்கிறது. மனிதர்களை விசை கொண்டெழச் செய்யும் சொல்லைப் பிரயோகிக்கும் எங்கும் பேரன்புதானே விளையும்? அப்படியான தர்மராஜ் ஆசிரியர் தம் மாணாக்கர்களிடம் கொண்டிருக்கும் அன்புதான் எத்தகையது! சமூக அக்கறையுள்ள மனிதர்களை உருவேற்றித்தள்ள இந்த மனிதக் கருணைதான் உதவும். சமூகத்தை வடிவமைக்கும் சிறு அலகுதான் வகுப்பறை. அதன் ஜனநாயகத்தைப் பற்றி அது கொண்டிருக்கும் மௌனங்களைப் பற்றி விவரிக்கிறது கலைய மறுக்கும் மௌனங்கள் கட்டுரை. தேர்வு, மதிப்பெண், பாடங்கள் இதையெல்லாம் தாண்டி தன் பிரியமிகு சொற்களால் வாஞ்சையான பார்வையால் யாவற்றையும் சொஸ்தப்படுத்தும் சங்கரலிங்கம் வாத்தியார் போன்றோர் வாழ்ந்து கொண்டிருப்பதே சமூகம் மனச்சாட்சியுடன் உயிர்ப்பித்திருப்பதற்குச் சாட்சி. “இப்பல்லாம் யாரு சாதி பாக்கிறா” என வைக்கப்படும் பொதுக் கேள்வியின் சூட்சுமத்தை நகரம், கிராம பின்புலத்தில் ஒரு தலைமையாசிரியருக்கு நிகழும் அனுபவங்களிலிருந்து எழுதிச் செல்கிறார். மாணவர்களிடம் நிலவும் சாதிப் பெருமைகளின் சான்றாக மஞ்சள், காவி, நீலம், பச்சை என கைகளில் கட்டப்பட்ட கயிறுகளின் துர்குணத்தையும் விளக்குகிறார். சமகாலத்தில் ஆசிரியர்கள் எதிர்கொள்ளும் சவால்கள், அதனுள்ளோடும் போதாமைகளைக் குறித்தும் சில கட்டுரைகள் பேசுகின்றன. ஒரு ஆசிரியராக மாணவர்களுடனான உறவையும் அவர்களின் படைப்புத் திறனையும் கிளறிவிட இவர் எடுத்துக்கொண்ட வெள்ளிக்கிழமை பாட வகுப்புகள் சுவாரசியமானது ஒரு சின்ன கைதட்டலுக்கு, தலைகோதிவிடும் ஸ்பரிசத்திற்கும், தட்டிக்கொடுத்தலுக்குமான, அன்பின் பரிசை வழங்கிய நாட்களாக வெள்ளிக்கிழமைகள் இருந்திருக்கின்றன. மணிமாறனின் எழுத்தின் வழியாக வாசிப்பவர்களின் பள்ளிப்பருவ பால்யமும் நினைவிலாடுகிறது. பள்ளியில் இடம் கிடைக்க அலையும் பெற்றோர், எப்படியாவது இவனைப் படிக்க வையுங்க சார் என வரும் பெற்றோர், இடைநிற்றலாகும் மாணவர்கள் பற்றியெல்லாம் நமக்கிருக்கும் பார்வையை ஆசிரியராக இருந்து இவர் அணுகியிருக்கும் விதம் நம்மை ஏதோ செய்கிறது. பேரவஸ்தையில் உழன்றுகொண்டு அதை வெளிக்காட்டிக் கொள்ளாமல் அன்பின் ஊற்றுக்கண்ணை, எல்லோருக்குமாய் கையளிக்கும் கருணையை, ஒருவர் புத்தகவாசிப்பு மூலம் மட்டுமே பெற்றிட முடியும். அது இயல்பிலேயே அமையப்பெற்ற தீவிர, தேர்ந்த வாசகர் மணிமாறன். அவரே சொல்லியிருப்பதை போல பேசிக்கொண்டேயிருப்பவர் மட்டும் பேச்சாளர் அல்ல. பேசத்தூண்டுபவர் மிகச்சிறந்த உரையாளர். அந்த வகையில் கைப்பிடி மணல் பேசவேண்டிய படைப்பு. இதிலுள்ள கட்டுரைகள் யாவும் பேசத்தூண்டும் சொற்கள்.
கைப்பிடி மனல் (கட்டுரைகள் தொகுப்பு)
ஆசிரியர்: ம.மணிமாறன்
வெளியீடு: மனோலோகு பதிப்பகம்
வேலுச்சாமி நகர்
என்.ஜி.ஓ காலனி கிழக்கு
விருதுநகர்- 626 001
பக்: 104
 செல்: 94432 20183
 
