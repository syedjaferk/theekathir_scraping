
 விஜயா - வாகினி நாகிரெட்டியின் இனிப்பும் கசப்பும் 


நமது நிருபர்
ஜூன் 9, 2019
6/9/2019 8:38:02 PM



1952 ஆம் ஆண்டில் அந்த விழா  நடந்தது. அதற்குப் பின்னால் எவ்வளவோ விழாக்கள்..... எவ்வளவோ நிகழ்ச்சிகள்...... ஆனால் அந்த நாள் மட்டும் இன்னமும் என் நெஞ்சில் பசுமையாய், இளமையாய் ....!        மொழிவாரி மாநிலங்கள் பிரிக்கப் படாத ‘சென்னை ராஜதானி’ காலமது.  சென்னைதான் தென்னிந்தியாவில் மிகப்பெரிய வர்த்தகத்தளம். தமிழ், தெலுங்கு, மலையாளம், கன்னடம் என 4 மொழிதிரைப்படங்களும் சென்னையிலேயே தயாரிக்கப்பட்டு வந்தன. அப்போது விஜயா வாகினி ஸ்டூடியோவில் தினசரி ஆறு ஏழு தளங்களில் ஷூட்டிங் நடக்கும். அன்றாடம் சந்திக்கும் பிரச்சனைகள், கவலைகள்,  டென்ஷன்கள் இவற்றையெல்லாம் மறந்து, எல்லோரும் ஒரு நாள் ஒன்றாகக் கூடி சந்தோஷமாகப் பொழுதைக் கழிக்க வேண்டும் என்று முடிவு செய்தோம். இதற்கு நான்கு மொழி  தயாரிப்பாளர்களும் கலைஞர்களும் மிக உற்சாகமாக சம்மதித்தார்கள் . உடனே சந்தோஷப் பொழுதைச் சந்திப்ப தற்கான ஏற்பாடுகளைத் தொடங்கினோம்.  வாகினி யில் காலிமனையாய்க் கிடந்த 10 ஏக்கர் நிலத்தில் பிரமாண்டமான மேடை அமைத்தோம்.  ஸ்வீட் ஸ்டால்,  ஐஸ்கிரீம் ஸ்டால் என வரிசையாகக் கடைகள். மேக்கப் ரூமையும் காஸ்ட்யூம் ரூமையும் திறந்து வைத்தோம்.  ஒவ்வொருவரும் காஸ்ட்யூம் அறைக்குள் சென்று  அவரவருக்கு விருப்பமான மாறுவேடத்தில் வரவேண்டும்.
மாறுவேடம் போடாமல் யாரும் ‘கார்னிவல் ஷோவில்’ கலந்து கொள்ளக் கூடாது என்று அன்புக்கட்டளை போட்டோம்.  “வை ராஜா வை ... அஞ்சு வச்சா பத்து,  பத்து வச்சா இருபது.... ராணி  அங்க போகுது ... நம்பர் இங்க வருது .... வை ராஜா வை” சாவித்திரி சொல்ல சுற்றிலும் பத்து  பேர் கூடியிருக்க, கையில் சதுரக்கட்டைகளை வைத்துக் கொண்டு ஒருவர்  ஆட்டம் காட்டி கொண்டிருந்தார்.  அவர் - எல். வி.பிரசாத்.  தப்பட்டை அடித்துக்கொண்டு,  பாட்டு பாடிய படி ஹரிஜனாக ( அண்ணல் காந்தியடிகளின் மொழியில்  கடவுளின் குழந்தையாக )  வேடமிட்டு வந்தார் கண்டசாலா. சாமியார், ஜோசியர் என்று ஒவ்வொருவரும் இரண்டு மூன்று வேடங்களில் கூட வந்தார்கள்.  தலையில் குல்லாவும், தோளில் ட்ரேயும் மாட்டியபடி கூட்டத்தில் ஒவ்வொருவருக்கும் ஸ்வீட் டாஃபி சப்ளை செய்து கொண்டும், திடீரென்று மேடையில் ஏறி அற்புதமான குரலில் பாட்டுப்பாடியும் எல்லோரையும் மகிழ்ச்சிப்படுத்திக்கொண்டிருந்தார் பானுமதி.  பி.புல்லையா,  சாந்தகுமாரி,  நகைச்சுவை நடிகர் பாலகிருஷ்ணன், எஸ்.வி.ரங்காராவ், பத்மநாபன், எஸ்.வி.சகஸ்ரநாமம், டி. ஆர்.ராமச்சந்தி ரன், டி.எஸ்.பாலய்யா, கண்ணாம்பாள், சிவராவ்,  இசையமைப்பாளர் எஸ்.  ராஜேஸ்வரராவ்  - இப்படி எல்லோருமே மாறுவேடத்தில் இருந்தார்கள்.  அப்போதெல்லாம் நான் பெரியவன்,  நீ சிறிய வன் என்ற பாகுபாடெல்லாம் எங்களிடையே கிடையாது. இயக்குனரிலிருந்து லைட்பாய் வரை எல்லோரும் ஒரு குடும்பம் போல் இருப்போம்.      அன்றைக்கு மாறுவேடத்தில் இருந்த கலைஞர்களுக்கு நடுவே,  நான் மட்டும் முதலாளியாய்  இருந்தால் நன்றாக இருக்காது என்பதால் நானும் மாறுவேடம் போட்டுக் கொண்டேன்.  
நான் போட்டுக்கொண்டது ‘கமாண்டர்’ வேடம். என்னோடு எனது உயிர்த் தோழர் சக்கரபாணியும் வட இந்தியர் மாதிரி வேடம் போட்டு நிகழ்ச்சியை நன்றாக நடத்தினார்.  சிரிப்பு நடிகர் ரேலங்கி நெற்றியில் நாமம் போட்டுக் கொண்டு, கையில் ஒரு உண்டியல்  செம்போடு திருப்பதிக்குச் செல்லுபவராய் வந்து எல்லோரிடமும் நிதி வசூல் நடத்தினார்.  எதிர்பாராதவிதமாக எல்லோரும் அதில் காசு போட செம்பு நிறைந்துவிட்டது.  ரேலங்கிக்கு உண்மையிலேயே திருப்பதி செல்லும் எண்ணம் வந்து,  அந்தச் செம்பைப் பத்திரமாக வாகினி ஸ்டூடி யோவிலேயே வைத்தார்.  அந்தச் செம்பு நீண்ட நாட்களாக அங்கேயே இருந்தது.  லலிதா - பத்மினி ஆகியோரின் நாட்டிய நிகழ்ச்சி யும் அன்றைக்கு நடந்தது . ‘உமர்கயாம்’ நாடகம் கூட நடத்தப்பட்டது.  காலையில் 8 மணிக்குத் தொடங்கிய விழா இரவு 10 மணிவரை நடந்தது.  எவரும் எந்தப் புரோகிராமையும் திட்டமிட்டு செய்யவில்லை.  அந்த நேரத்தில் அவரவருக்குத் தோன்றிய ‘ஸ்பாட் ஐடியா’  வை வைத்து நிகழ்ச்சிகளை நடத்தி னோம்.  இந்த விழா நடக்கும் தகவலறிந்து,  ஏனைய நடிகர் ,  நடிகைகள் , தொழில் நுட்பக்கலைஞர்க ளும் ஆவலோடு வந்து கலந்துகொண்டார்கள். எஸ்.எஸ்.வாசன், ஏ.வி. மெய்யப்பன்..... ஆகியோரும் மாலை 3 மணிக்கே வந்து விழா முடியும்வரை இருந்தார்கள்.     இப்படி உற்சாகமாய் எல்லோரும் கலந்து கொண்ட அந்த விழாவில்,  குளிர்பானம் சப்ளை செய்த விநியோகஸ்தர் கூட, சந்தோஷ மிகுதியால் இலவசமாய் எல்லோருக்கும் சப்ளை செய்யத் தொடங்கி விட்டார் என்றால் பார்த்துக் கொள்ளுங்க ளேன்.  வித்தியாசமாக நடந்த இந்த விழாவிற்காக எங்களுக்கு ஏற்பட்ட செலவு வெறும் பத்தாயிரம் ரூபாய்தான். ஆனால், அது நெஞ்சத்தில் கட்டித் தொங்கப் போட்டிருக்கும் சந்தோஷ ஊஞ்சலுக்கு விலை உண்டா ? இல்லவே இல்லை ... இன்றைக்கு இருக்கும் நிலைமையில் திரையுலகில் எல்லோரையும் ஒன்றாகத் திரட்டி அதைப்போல ஒரு விழாவை நடத்த முடியும் என்பதைக் கனவிலும் நினைத்துப் பார்க்க முடியாது !  
நாங்கள் ..... அதாவது பட உலகினர் ஒரே குடும்பம் என்பதை வலியுறுத்தவே ‘விஜயா கார்னிவல்’. ஆனால் -  யாருடைய கண்பட்டதோ என்னவோ எங்கள் குடும்பத்தைப் பிளவுபடுத்தும் சம்பவங்கள் அரங்கேறின.  கச்சா பிலிம் தட்டுப்பாடு, கட்டுப்பாடு சமயத்தில் ‘பட உலகில் புதிய தயாரிப்பாளர்கள் நுழையத் தடை’ என்று தென்னிந்திய வர்த்தக சபையின் தீர்மானம் போட முயற்சி... ஏற்கெனவே இருக்கும் தயாரிப்பாளர்கள் மட்டும் படம் எடுக்க வேண்டும் என்ற தீர்மானத்தை ஓரிரு தயாரிப்பாளர்களுடன் நானும் சேர்ந்து எதிர்த்தோம். எந்தத் தொழிலிலும் புதியவர்கள் வர வேண்டும்.  அப்போதுதான் அதில் புதிய கருத்துக்கள் உதயமாகும். ‘நாமும் ஒரு காலத்தில் புதியவர்களாக இந்தத் துறைக்குள் வந்தவர்கள்தானே. அதனால்  புதியவர்களுக்கு வழிவிட வேண்டும். புதியவர்கள் வராவிட்டால் தொழில் நம்முடன் நசிந்து விடும்’ என்று வலியுறுத்தினேன்.  இதே கருத்துக்கு நான் மதிக்கும் முன்னோடிகள் எஸ்.எஸ்.வாசன்,  ஏ.வி.எம் உட்பட மற்ற ஸ்டூடியோ தயாரிப்பாளர்களும் எதிர்ப்பைத்  தெரிவித்தனர்.  நான் புதிய தயாரிப்பாளர்களுடன் பிரமாண்ட மான பேரணியைக்  கோடம்பாக்கத்திலிருந்து தொடங்கி நடத்தி சென்றேன். இது தென்னிந்திய திரைப்பட வர்த்தக சபையில் ஒரு பெரிய விழிப்புணர்ச்சியை ஏற்படுத்தியது. யார் யாரெல்லாம் புதியவர்களை எதிர்த்தார்களோ அவர்களே  வரவேற்று... வாழ்த்தியதால் பிளவுபட்டிருந்த குடும்பம் மீண்டும் ஒன்று  சேர்ந்தது.  ( ஆதாரம் : பி. நாகிரெட்டியின் என் நினைவுத்திரையில் - நூல் )
