
எளிய தமிழில் மார்க்சிய நூல்கள்


நமது நிருபர்
பிப்ரவரி 17, 2020
2/17/2020 12:00:00 AM



“மார்க்சியத்தை எனக்கு அறிமுகம் செய்தவர், அனைத்துப் பிரச்சனைகளுக்கும் பொரு ளாதார ஏற்றத்தாழ்வுதான் அடிப்படை என்று கூறிய போது அதை நான் ஏற்றுக் கொள்ளவில்லை.  அவர் ஏதோ உளறுகிறார் என்று நினைத்தேன்.  என்னுடைய அசட்டையைப் பொறுத்துக்கொண்டு அவர் பொறுமை யாக விளக்கத் தொடங்கினார்.  மனித இனம் தோன்றிய காலத்தில் மனிதர்கள் எப்படி வாழ்ந்தார்கள் என்று கேட்டார்.  நிச்சயமாக கூட்டமாகத்தான் வாழ்ந்திருக்க வேண்டும் என்று கூறினேன்.  இப்போது நாம் அப்படி வாழவில்லையே ஏன் என்று கேட்டார்? இது ஒரு தத்துவார்த்தமான கேள்வி.  அதைப் புரிந்துகொள்ளாத நான்,  நாம் நாகரீகம் அடைந்து விட்டோம்,  அதனால் இனி கூட்டமாக வாழத் தேவையில்லை என்று கூறினேன். கூட்டமாக வாழ்ந்த போது மனிதர்களுக்கிடையில் இருந்த ஒத்துழைப்பும் ஒற்றுமையும் தற்போது இல்லையே ஏன் என்று கேட்டார்.  சற்றும் யோசிக்காமல் மனிதர்கள் சுயநலமாக சிந்திக்கத் தொடங்கி விட்டார்கள் என்று கூறினேன். அதற்கு அவர், சுயநலமாக சிந்திப்பது நாகரீகம் அடைவதாக அர்த்தமா என்று கேட்டார். இதற்கு இல்லை என்றுதானே பதில் சொல்லியாக வேண்டும். இல்லையென்றேன்.  அப்படி என்றால் இந்த சுயநலம் எங்கிருந்து வந்தது என்று கேட்டார். அது இடையில் வந்தது என்று கூறினேன். இடையில் வந்த இந்த சுயநலம்தான் ஏறக்குறைய அனைத்துப் பிரச்சனைகளுக்கும் காரணம் இல்லையா என்று கேட்டார். இது பெரிய தத்துவார்த்த கேள்வியில்லை.  ஆமாம் என்றே நேரடியாக பதில் அளித்தேன்.  சுயநலம் இல்லாத அந்த சமூகத்தில் இது என்னுடையது,  இது உன்னுடையது என்று யாரும் எதற்கும் சொந்தம் கொண்டாடவில்லைதானே என்று கேட்டார். யோசித்துக்கொண்டே தலையாட்டினேன்.  இன்று நாம் அனுபவிக்கும் பல்வேறுவகைப்பட்ட சுரண்டல்களும் ஏற்றத்தாழ்வுகளும் அந்தப் பழைய சமூகத்தில் இருந்திருக்குமா என்று கேட்டார். இல்லை என்று அழுத்தமாகப் பதில் சொன்னேன். ஒன்று இல்லை, அதனால் மற்றொன்றும் இல்லை, அதாவது அந்த சமூகத்தில் அனைத்தும் அனைவருக்கும் பொதுவாக இருந்தது. ஆகவே, எந்த சுரண்டலும் இல்லை, புரிகிறதா? என்று கேட்டார். உண்மையில் எனக்குப் புரிந்ததால் மட்டுமே வேகமாகத் தலையாட்டினேன்.  நீஙகள் கூறுவதுபோல் இதுதான் தற்போதைய உலக நியாயம் என்றாலும் , இது சரியா? தவறா? என்று  கேட்டார். சட்டென்று தவறு என்று கூறினேன். தவறு என்றால் அதை மாற்ற வேண்டுமா? இல்லையா? என்றார்” கூலியுழைப்பும் மூலதனமும் - எளிய தமிழ்நடையில், எளிய விளக்கங்களுடன் என்ற நூலின் முன்னுரையே இப்படி வினா - விடையுடன் எளிதாகத் தொடங்குகிறது. உள்ளேயும் இதே தன்மையுடன் புரிந்துகொள்வதற்கான சமகால, சமூக நிலை விளக்கங்களுடன் மொழியாக்கம் செய்யப் பட்டுள்ளது.  அதிகரித்து வரும் பொருளாதார நெருக்கடியும் அதைத்தொடர்ந்து மக்கள் நடத்தும் வீரம் செறிந்த போராட்டங்களும் கம்யூனிச தத்துவத்தின் கீழ் அவர்கள் அனைவரும் அணிதிரளும்  காலம் வெகு தொலைவில் இல்லை என்பதை உணர்த்துகின்றன. அந்த மாற்றம் விரைவில் வரவேண்டும் என்றால் தத்துவம் மக்களிடம் விரைவாக சென்று சேர வேண்டும். அதற்கு தத்துவ புத்தகங்களும் மக்கள் மொழியில் எளிமையாக வரவேண்டும் என்ற வரலாற்றுத் தேவையை உணர்ந்து பணியாற்றும் சக தோழர்களுக்கு தோள் கொடுக்கும் முயற்சியே இந்தப் புத்தகம் என்று  மொழிபெயர்ப்பாளர் அசீப் கூறியிருக்கிறார்.  இந்த வரிசையில் கூலியுழைப்பும் மூலதனமும் என்ற புத்தகத்தோடு  மனிதக் குரங்கிலிருந்து மனிதன் உருவானதில்  உழைப்பு வகித்த பாத்திரம் என்ற நூலையும் அவர் எளிய தமிழில் மொழியாக்கம் செய்து தந்துள்ளார் .  இளம் தலைமுறையின் புதிய முயற்சிக்கு போதி வனம் நூல் வெளியீட்டகம் வாய்ப்பளித்திருப்பது வரவேற்கத்தக்கது;  பாராட்டுக் குரியது.
கூலியுழைப்பும் மூலதனமும் 
வெளியீடு : போதிவனம் பதிப்பகம், 
அகமது வணிக வளாகம், தரைத்தளம் 12 / 293,  ராயப்பேட்டை நெடுஞ்சாலை, ராயப்பேட்டை,
 சென்னை - 600014 பக்:84 விலை: ரூ.90/-
மனிதக் குரங்கிலிருந்து மனிதன் உருவானதில்
உழைப்பு வகித்த பாத்திரம் 
மொழியாக்கம்: அசீப்       
பக்:32 விலை: ரூ. 50-
செல்பேசி: 98414 50437
