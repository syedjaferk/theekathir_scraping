
                                      நடுங்கும் நிலம் 


நமது நிருபர்
மே 14, 2019
5/14/2019 12:00:00 AM



மக்களின் கடும் எதிர்ப்பையும் மீறிவிழுப்புரம், புதுவை பகுதிகளில் ஹைட்ரோகார்பன் திட்டத்திற்கு அனுமதி அளித்திருப்பது அதிர்ச்சியளிப்பதாக உள்ளது. லட்சக்கணக்கான மக்களின் வாழ்வாதாரமாக உள்ள விவசாயத்தை அழித்துவிட்டு வேதாந்தா போன்ற கார்ப்பரேட் நிறுவனங்களுக்கும், அமெரிக்க பன்னாட்டு நிறுவனங்களுக்கும் தரகு வேலை பார்க்க மத்திய அரசு துணிந்துவிட்டது. காவிரி பாசனப்பகுதியின் ஆறாயிரம் சதுர கிலோ மீட்டர் பரப்பளவில் ஹைட்ரோ கார்பன் ஆய்வுகளை மேற்கொள்ள வேதாந்தா, அமெரிக்க நிறுவனம் மற்றும் ஓஎன்ஜிசியுடன் மத்திய அரசு 2018ல் உடன்பாடு செய்து கொண்டது. இதன்படி நாசகர ஸ்டெர்லைட் நிறுவனத்தை நடத்தும் வேதாந்தா நிறுவனத்திற்கு 274 கிணறுகள் அமைக்க அனுமதி வழங்கப்பட்டது.தூத்துக்குடியில் மக்கள் எதிர்ப்பு தெரிவித்த காரணத்தால் ஸ்டெர்லைட் ஆலை மூடப்பட்டது. இதைத் திறப்பதற்கு வேதாந்தா நிறுவனம் நீதிமன்றம் மூலமும், கூலிக்கு ஆள்பிடிக்கும்பல்வேறு தில்லுமுல்லுகள் மூலமும் முயல்கிறது. 13 உயிர்களை பலி கொடுத்து இந்த ஆலையைமக்கள் மூட வைத்துள்ளனர். இதை உடனடியாக திறக்க முடியாததால் அதற்கு நிவாரணமாக காவிரி பாசன பகுதி முழுவதையும் வேதாந்தா நிறுவனத்திற்கு தர மோடி அரசு துடிக்கிறது.விழுப்புரம், புதுவை மற்றும் நாகை உள்ளிட்ட காவிரி பாசன மாவட்டங்களில் ஹைட்ரோ கார்பன் திட்டங்கள் செயல்படுத்தப்படுமானால் அந்த பகுதிகளில் விவசாயம் முற்றாக அழிந்துவிடும். ராட்சத ஆழ்குழாய்கள் அமைக்கப்படுவதால் நிலத்தடி நீர்மட்டம் அதல பாதாளத்திற்கு சென்று விடும். மனிதர்களுக்கு மட்டுமின்றி விலங்குகளுக்கும் குடிநீர் வெறும் கனவாகி விடும்.தமிழகத்தில் உணவு உற்பத்தி நாளுக்குநாள் வீழ்ச்சியடைந்து வருகிறது. விவசாயம் பொய்த்துப்போவதால் கிராமப்புற வேலையின்மை அதிர்ச்சி தரும் வகையில் அதிகரித்துக்கொண்டே செல்கிறது. இந்த பின்னணியில் ஹைட்ரோ கார்பன் திட்டங்கள் நடைமுறைக்கு வருமானால் தமிழகம் மிகப் பெரிய ஆபத்தை எதிர்கொள்ளும். ஆனால் கார்ப்பரேட் நலன் ஒன்றையே கருத்தில் கொண்டுள்ள மோடி அரசும், அவர்களுக்கு அடிமைச் சேவகம் செய்து வரும் மாநில அதிமுக அரசும் தமிழக விளை நிலங்களை பாலைவனமாக்க துணிந்துவிட்டன. ஒரு சிலமுதலாளிகள் மட்டுமே கொள்ளை லாபம் பார்க்கக்கூடிய இந்தத் திட்டங்களால் லட்சக்கணக்கான மக்களின் வாழ்க்கை கேள்விக்குறியாக்கப்படுவதை அனுமதிக்க முடியாது.நெடுவாசல், கதிராமங்கலம் மக்கள் போராடியது போல தமிழக மற்றும் புதுவை மக்கள்பெருமளவிலான போராட்டங்களை முன்னெடுக்க வேண்டிய நேரம் இது. இது தமிழகவிவசாயிகளை பொறுத்தவரை வாழ்வா? சாவா?என்ற கேள்வியை எழுப்பியுள்ளது. வளர்ச்சிகூடாது என்று யாரும் கூற மாட்டார்கள். ஆனால் அந்த வளர்ச்சி மக்களையும், இயற்கையையும் கொல்வதாக அமையக்கூடாது.  
