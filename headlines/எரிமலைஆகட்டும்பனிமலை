
எரிமலை ஆகட்டும் பனிமலை


நமது நிருபர்
பிப்ரவரி 23, 2020
2/23/2020 12:00:00 AM



சலித்துக் கொள்ள நிறைய இருக்கு - இந்த
வாழ்க்கை ஒரு வழுக்கு... மரமே.
தோற்ற போதும் தொற்றி ஏறுக- இந்த
சாப வாழ்வும் தருமே வரமே!
         நகராதது போல் தெரிந்தாலும்
         நத்தை அறியும் ஊர்ந்து நடக்க - ஊர்ந்து நடக்க.
         மனிதனடா மனிதனடா நீ
         குத்துக்கல்லா சும்மா கிடக்க -  சும்மா கிடக்க?
                                                  (சலித்துக்)
உப்புக்கடல் நீருக்குள் வசித்தாலும்
உப்புக்க ரிப்பதில்லை மீன் இனம்.
எக்குத்தப்பாய் வாழ்க்கை உன்னை வளைத்தாலும்
எஃகுபோல உறுதி கொள்க உன் மனம்.
         பள்ளமில்லா நிலமில்லை.
         பயமில்லா மனமில்லை.
         உந்தி எழு பள்ளம் விட்டு.
         ஓங்கி எழு உச்சி தொட்டு.
பள்ளத்தில் வேர் கொண்டும்
உச்சி தொட உயர்கிறதே மரமே.
பயம் அச்சம் நீ வென்று
லட்சியத்தில் உயருக உன் மனமே.
                                                  (சலித்துக்)
இருகரையும் முற்றுகைகள் இட்டாலும்
நதிக்குண்டு கடல் சேரும் நம்பிக்கை.
தாக்க வரும் கைக்கு முத்தம் வைக்காதே.
ஆர்த்தெழு! உன் இதயம் ஒரு பேரிகை!
         கடலுக்கோர் வரம்பில்லை
         கவலைக்கும் முடிவில்லை.
         என்றாலும் சுருளாதே
         மரவட்டை நீ இல்லை.
கண்ணீர் சிந்தும் கண்ணை
கனல் சிந்த நீ பழக்கிக் கொள்க.
பனிமலை நீ என்றாலும்
எரிமலை உன் னுள் உண்டு! வெல்க!
                                                  (சலித்துக்)
