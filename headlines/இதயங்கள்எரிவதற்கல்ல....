
இதயங்கள் எரிவதற்கல்ல.... 


நமது நிருபர்
ஆகஸ்ட் 19, 2021
8/19/2021 12:00:00 AM



குதிரை கொள்ளு என்றால் வாயைத் திறக்கும்; கடிவாளம் என்றால் வாயை மூடிக் கொள்ளும் என்பார்கள். நமது ஒன்றிய அரசோ வரியை, விலையை உயர்த்துவது என்றால் உடனே செய்யும்; அடிக்கடி செய்யும். ஆனால் விலையைக் குறைப்பது பற்றி கொஞ்சம் கூட நினைப்பதில்லை.
பெட்ரோல், டீசல் மீதான கலால் வரியை குறைக்கும் வாய்ப்பே இல்லை என்று ஒன்றியக்ண நிதியமைச்சர் நிர்மலா சீதாராமன் திங்களன்று கூறினார்.மறுநாளே சாதாரண, ஏழை எளிய மற்றும் நடுத்தர மக்களைப் பாதிக்கும் வகையில் சமையல் எரிவாயுவிலை ரூ.25 உயர்த்தப்பட்டிருக்கிறது. குதிரை கீழே தள்ளியதும் அல்லாமல் குழியும் பறித்த கதைதான்.பெட்ரோல், டீசல் விலை உயர்ந்தால் அனைத்துஅத்தியாவசியப் பொருட்களின் விலையும் அதிகரிக்கும். அதனால் நாட்டு மக்கள் துன்பப்படுவார்கள்; துயரப்படுவார்கள் என்கிற கவலை ஏதும்ஒன்றிய பாஜக ஆட்சியாளர்களுக்கு இல்லை. அவர்களின் கவலை எல்லாம் கார்ப்பரேட் நண்பர்கள் கஷ்டமும் நஷ்டமும் படக்கூடாது என்பது தான். அதனால் தான் சாமானிய மக்கள் மீது சுமைகளை ஏற்றி பெருமுதலாளிகளுக்கு நன்மை செய்வதையே முக்கியமாகக் கருதுகிறார்கள் என்பதை இந்த ஏழாண்டு ஆட்சி நிரூபித்துக்கொண்டே இருக்கிறது.அந்த வகையில்தான் செவ்வாயன்று சமையல்எரிவாயு சிலிண்டரின் விலை ரூ.25 உயர்த்தப்பட்டிருக்கிறது. கடந்த 2020 டிசம்பர் மாதத்தில் ரூ.50 உயர்த்தப்பட்டது.  தொடர்ந்து 2021 ஜனவரி முதல்ஆகஸ்ட் 17 வரை 6 முறை சமையல் எரிவாயு விலை ரூ.165.50 உயர்த்தப்பட்டிருக்கிறது. 2020 டிசம்பரில் ரூ.660 ஆக இருந்த சிலிண்டர் விலைதற்போது ரூ.875.50 ஆகியிருக்கிறது. இது தமிழ்நாட்டின் தலைநகர் சென்னையின் விலை.பிறநகரங்களில் இன்னும் 25 ரூபாய் அதிகமாகிவிடும். ஏனென்றால் ஏற்கனவே மதுரை போன்ற நகரங்களில் ரூ.875.50 தான் வசூலிக்கப்படுகிறது.  விரைவில் ரூ.1000 ஆகலாம்.
ஆனால் பிரதமர் நரேந்திர மோடியோ, அவரதுஅமைச்சரவை சகாக்களோ இதுபற்றி கவலை ஏதும் கொள்வதில்லை. தமிழ்நாட்டில் ஒன்றிய அமைச்சராகப் பதவியேற்றுள்ள முன்னாள் பாஜக தலைவர் எல்.முருகன் ‘ஆசி பெறும் யாத்திரை’ நடத்துகிறார். அந்த பகுதியில் உள்ள சேலம் மாவட்டத்தில் இருக்கும் விளையாட்டு வீரர் மாரியப்பனிடம் பிரதமர் மோடி காணொளி மூலம்பேசுகிறார். விளம்பரத்துக்காக பாரா ஒலிம்பிக்கில் தங்கம் பெற வாழ்த்துகிறார். அவருக்கு எல்லாமே அரசியல் தான். ஆனால் நமது வீரரோ கட்டாயம் தங்கம் வென்று நாட்டுக்கு பெருமை சேர்ப்பேன் என்கிறார் உண்மையாக.ஆனால் அவரது தாயாரைப்  போன்ற சாதாரண குடும்பத்துப் பெண்கள் சமையல் எரிவாயுவிலை உயர்வால் பாதிக்கப்படுவது பற்றி மோடிக்குஎன்ன கவலை? வேண்டுமானால் மற்றொரு காணொளி உரையாடலுக்கு அவர் தயாராகிக் கொண்டிருப்பார். அதில் உஜ்வாலா இலவச எரிவாயு திட்டத்தால் கோடிக்கணக்கான பெண்கள்பயன்பெறுகிறார்கள் என்று கதையளப்பார். அதில்தான் கை தேர்ந்த கலைஞர் ஆயிற்றே மோடி!இல்லங்களில் எரியத்தான் சமையல் எரிவாயு. இதயங்கள் எரிவதற்கல்ல என்பதை மக்கள் விரைவில்இந்த ஆட்சியாளர்களுக்கு  உணர்த்துவார்கள்.
