
நடிப்பின் நயமும் நடப்பின் வஞ்சகமும்  -  சிநேகா


நமது நிருபர்
ஜூலை 29, 2019
7/29/2019 12:00:00 AM



சென்னை மாநகரின் மிகப்பெரிய உணவு விடுதி சண்முக பவன். தொலை தூரப் புறநகரில் இருந்து சென்னை வரும் குஞ்சு குளுவான் முதல் குடுகுடு கிழவர் வரைக்கும் இதில்தான் உண்டு மகிழ்வார்கள். அதன் உரிமையாளருக்குப் பெயர் இருந்தாலும் அண்ணாச்சி என்று தான் அழைப்பார்கள். அவரது பிறந்தநாள் விழா வருகிறது. அதனைச்  சிறப்பாகக் கொண்டாட ஓட்டல் ஊழியர்கள் முடிவு செய்கிறார்கள்.  அவர்களே தங்களின் சொந்த முயற்சியில் ஏற்பாடுகள் செய்து உரிமையாளரை வியப்பில் ஆழ்த்த நினைக்கிறார்கள்.  அப்படியே எல்லாம் நடந்து முடிகிறது.  அடுத்த நாள் காலையில் அண்ணாச்சி வருகிறார்.  அவரது கடை தானா இது என்பதை அவராலேயே நம்ப முடியவில்லை.  கொடிகள், தோரணங்கள், மலர் மாலைகள் என அலங்காரம் அனைத்தையும் கொஞ்சம் கொஞ்சமாகப் பார்த்து ஒதுக்கி வைக்கும்  உரிமையாளரின் கண்கள், ஓரிடத்தில் குத்திட்டு நிற்கின்றன. வைத்த கண் வாங்காமல் பார்த்துக் கொண்டே இருக்கிறார். உண்மையில் அது நானா? இல்லை, நான் அதுவா? என்ற கேள்விகள் அவர் மனதில் ஊசலாடுகின்றன.  அண்ணாச்சியை அவரது உயரத்திற்கு அச்சு அசலாக  வரைந்திருந்த ஓவியம் தான் அவரை வியப்பில் ஆழ்த்துகிறது.  யார் இதனை வரைந்தது என்ற கேள்விக் கணை விரைகிறது. 
ன்ற கேள்விக் கணை விரைகிறது. 
“ஐயா நம்ம கடையில் வேல பாக்குற மதியழகன் தான் இதை வரைந்தான்” 
ஒரு சிலரின் குரல்கள் கூட்டாக, அதேசமயம் ஏற்ற இறக்கத்தோடு சன்னமாக ஒலிக்கின்றன.  அண்ணாச்சியின் வியப்பு மேலும்
அதிகரிக்கிறது. 
“ மதியழகன் அவ்வளவு திறமைசாலியா?  என்னை வந்து பார்க்கச் சொன்னதா அவன் கிட்ட சொல்லுங்க” 
அண்ணாச்சி கடைக்குள் செல்கிறார். நடந்ததை மதியழகனிடம் சக ஊழியர்கள் தெரிவிக்கின்றனர். தயக்கத்துடன் முதலாளியைப் பார்க்கச் செல்கிறான் மதியழகன்.  ஆனால், அவனுக்கு உற்சாகமான வரவேற்பு கிடைக்கிறது.  ஓவியம் பற்றி மனம் திறந்து பாராட்டுகிறார் உரிமையாளர்.  அத்தோடு அரிய வாய்ப்பு ஒன்றையும் தருவதாக சொல்கிறார்.  மதியழகனின் ஆர்வம் மேலிடுகிறது. ஆனாலும் அவன் முகத்தில் பெருமையும் நாணமும் கலந்து இழையோடுகிறது.  “மதி எங்க ஊர்ல குலசாமி இருக்கு. அதைப் படம்பிடிக்க ஊர்க்காரங்க அனு மதிக்க மாட்டாங்க. அவ்வளவு கட்டுப்பாடு. அந்தக் குலசாமியின் உருவம் இருந்தால் எப்போதும் பார்த்துக்கொள்ளலாம். வரைந்து எனக்கு உதவி செய்கிறாயா?” அண்ணாச்சியின் ஆசை,  வார்த்தைகளாக வெளிவருகிறது.  மதியழகனுக்கு ஒரு பக்கம் மகிழ்ச்சி. மறுபக்கம் அதிர்ச்சி.  கடையின் முதலாளி நம்மிடம் இப்படி ஒரு பெரும் பொறுப்பை ஒப்படைக்கிறார் என்பது மகிழ்ச்சி.  இவ்வளவு கட்டுப்பாடு உள்ள ஊர்க்காரர்கள் குலசாமி உருவத்தை வரைய தலித் வகுப்பைச் சேர்ந்த தம்மை அனு மதிப்பார்களா? உண்மை தெரிந்தால் இவரே கூட அனுமதிப்பாரா? என்பது அதிர்ச்சி. 
ஆவது ஆகட்டும் என்று தான் எண்ணியதை அவரிடம் சொல்லியே விடு கிறான்.  அதிர்ச்சியை விரட்டி வியப்பை ஏற்படுத்துவதாக அவரின் பதில் இருக்கிறது. “அதனால் என்னப்பா!  நீ யாருங்கறது எனக்குப் பெரிய விஷயமில்ல.  உன் திறமை தான் எனக்கு முக்கியம். நீ என்னோட புறப்பட்டு ஊருக்கு வா. மத்ததெல்லாம் நான் பாத்துக்குறேன்” என்கிற உறுதியோடு மதியழகனை,  அவன் வரைந்த ஓவியத்தோடு ஊருக்குக் காரில் அழைத்துச் செல்கிறார். அண்ணாச்சி காரிலிருந்து ஓவியம் இறக்கப்படுகிறது.  “அண்ணாச்சிய அப்படியே உரித்து வைத்தாற்போல் ...” ஊரே வியக்கிறது. “இதோ இந்தப்  பையன்தான் ஓவியத்தை வரைந்தது”  என்கிற அண்ணாச்சியின் வார்த்தைகளால் மதியழகனுக்கு ஏற்பட்ட மகிழ்ச்சி வெட்கம் கலந்த புன்னகையில் வெளிப்படுகிறது.  அடுத்த நாள் அண்ணாச்சியும் உறவினர்களும் ஊர்ப் பெரியவர்களும் வீட்டுக்கு வருகிறார்கள். “இந்தப் பையனை வைத்து ஊர்ப்பெரியவர்கள் படத்தை வரையணும்னு ஆசை. அதான் கூட்டி வந்தேன். வரையலாமில்ல” என்று கேட்கிறார். 
‘ஓ, தாராளமா’ என்று கோரஸ் குரல்கள். நான் முந்தி நீ முந்தி என்று போஸ் கொடுக்கிறார்கள். ஓரிரு நாட்களில் குறைந்த பட்சம் பத்துப் பெருந்தலைகளின் படங்கள். அவரவர் வீட்டில் உற்சாகம் கரைபுரள்கிறது. “அங்கிள்.  நாங்களும் வரைய முடியுமா, எனக்குக்  கற்றுத் தருவீங்களா,  “என்னையும் தான் ஒரு படம் வரையுங்களேன் ” மதியழகன் மனம் நிறைய நிறைய பாராட்டு மழை .  அடுத்த கட்டம் நகர்கிறது. “இப்பல்லாம் இன்னைக்குப் பாக்குற கிராமம் நாளைக்குக் காணாமப் போயிடுது . ஆலய கட்றேன், சாலையப் போட்றேன்னு மரம் மட்டைய,  வயல்காட்ட அழிச்சிட்றாங்க. அதனால நம்ம கிராமத்த நமக்குப் பின்னால வர்ரவங்களுக்கு அடையாளம் காட்ட கொஞ்சம் படங்கள் வரைய சொல்லலாம்னு நினைக்கிறேன்.  உங்க விருப்பம் என்ன ?” “நீங்க சொல்றது நூத்துக்கு நூறு உண்ம. நிச்சயமா செய்யணும் . அதுக்காகும் செலவுக்கு நாங்க கூட பங்குப் பணம் தர்றோம். அதோட அந்தப் பையன் திறமைக்கும் நாம ஏதாவது செய்யணும்.”  ஒரு பெரியவரின் குரலில் கலைக்கான மதிப்போடு ஜனநாயகமும் கலந்து ஒலித்தது.  கூடியிருந்த பெண்கள் தலையசைத்து விருப்பத்தை வெளிப்படுத்தினர். 
பசுமையான வயல்வெளிகள்,  தோப்புகள்,  பாம்பு போல் வளைந்து நெளிந்து செல்லும் சாலைகள்,  மலர்கள் பூத்த குளங்கள், குளிக்கும் படித்துறைகள், உயர்ந்து நிற்கவில்லை என்றாலும் ஒழுங்கமைவாகக்  கட்டப்பட்ட ஓட்டு வீடுகள்... என்று பல ஓவியக் காட்சிகள் மதியழகனின் கைவண்ணத்தில் புகைப்படங்கள் போல்  உருவாகின்றன.  “கண்கொள்ளாக்காட்சி .... எல்லாப் படத்தையும் சேர்த்துப் பாத்தா நாம இன்னொரு கிராமத்துல இருக்கிற மாதிரி தோணும்” படங்களைப் பார்த்தவர்கள் துண்டு துண்டாக சொன்னதன் தொகுப்பு இப்படித்தான் இருந்தது.  அண்ணாச்சி இடையிலே பேசுகிறார். “இதுல ஒரு குறை இருக்கு”  “என்ன சொல்றீங்க  அண்ணாச்சி” “எல்லாம் இருக்கு.  முக்கியமான நம்ம குலசாமியுமில்ல;  கோயிலுமில்லை.”  உண்மதான் . நமக்கு இது தோணாம போச்சே . அந்தப் பையனையே வரைய சொல்லவேண்டியதுதானே “சொல்லலாம். ஆனா அவன் சேரியில குடியிருக்கிற பையன்.  அதான் கொஞ்சம் தயக்கமா இருக்கு.”  “இத்தன நாள் நாம அத யோசிச்சோமா? எல்லாம் அழகுன்னுதானே ரசிச்சோம். சாமின்னு வந்துட்டா சாதி தெரியுமா? இது என்னப்பா நியாயம்? அவன் கையில கலை சாமி இருக்கு . அந்த சாமி நம்ம குலசாமியை யும் கோயிலையும் படமா வரையறது குத்தமில்ல. அந்த பையனே அதையும் வரையட்டும்.”
மீசை நரைத்த  முதியவர் முன்மொழிய மீசை அரும்பும் இளைஞர்கள் வழிமொழிய குலசாமியும்  கோயிலும் ஓவியங்கள் ஆகின்றன. ஒரு தலித் இளைஞரிடம் உள்ள திறமையை சிந்தனையற்ற நம்பிக்கையுடை யோரின் ஒப்புதலுக்கு உள்ளாக்க மெல்லக் காய்நகர்த்தும்  அண்ணாச்சியின் பாங்கு நல்லதொரு அணுகுமுறை.  நடைமுறை சாத்தியமாகாத  கற்பனையாகக் கூட இதனை வைத்துக் கொள்ளலாம். ஆனால்,  “பொய்மையும் வாய்மை யிடத்த       புரைதீர்ந்த நன்மை பயக்கும் எனின்”  என்ற குறளின் செய்தி இதில் புதைந்திருக்கிறது.  நாடக எழுத்தாளர், இயக்குநர் அகஸ்டோ அவர்களின் “நாகம்மாள் பாடசாலை” நாடகக்காட்சிகளை இப்படி விவரிக்கலாம். இதிலே ஒரு நயம் இருக்கிறது.  சமூக ஏற்றத் தாழ்வுகளைக்களைய வேண்டும் என்ற ஏக்கமும் தவிப்பும்  இருக்கிறது.  ஆனால் நாட்டுநடப்பு  இதற்கு நேர்மாறாக இருக்கிறது. 
ஒரே நாடு, ஒரே மதம், ஒரே மொழி, ஒரே பண்பாடு என்கிற தங்களின் கொள்கையை செயல்படுத்த முனையும் இந்திய ஒன்றியத்தின் நடுவண் அரசில்  இருக்கிற பாஜக குறுக்கு வழிகளை நாடுகிறது.  ஒரே நாடு- ஒரே வரி; ஒரே நாடு - ஒரே மொழி; ஒரே நாடு - ஒரே குடும்ப அட்டை; ஒரே நாடு - ஒரே தேர்தல் என்றெல்லாம் பேசி வஞ்சக வலை விரிக்கிறது. இவர்களிடம் எச்சரிக்கையாக இருக்க வேண்டும் என்பதை,  “சொல்வணக்கம் ஒன்னார்கண் கொள்ளற்க வில்வணக்கம் தீங்கு குறித்தமை யான்” என்ற குறள் சொல்கிறது . புளுகையும் புனைவையும் ஒளித்து வெளியே நன்றாகப் பேசுகிறார்கள் என்று ஏமாந்து விடக்கூடாது.  உட்பொருளை ஆராய்ந்து அளவிட வேண்டும்.  அப்போதுதான் அது நயமா? வஞ்சகமா? என்பதை விளங்கிக்கொள்ள இயலும். 
