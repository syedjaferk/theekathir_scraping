
தேவனின் மொழியும் சாத்தானின் வழியும் 


நமது நிருபர்
ஜூன் 24, 2019
6/24/2019 12:00:00 AM



“தேவன் - மனிதன் - லூசிஃபர்'' என்கிற சைலபதியின் புதினம் புதுவகை யான முறையில் மதத்தைக் கடந்த மனிதத்தைப் பேசுகிறது. நூலின் பேசு பொருள் மதம் என்பதை விட, அது போதிக்கும் அன்பே பிரதானம் என்பது தான்.  கதையைச் சொல்வது இந்த நூல் அறிமுகத்தின் நோக்கமல்ல. கிறிஸ்தவ மதம் குறித்தும் அதன் போதனை நூலான பைபிள் பற்றியும் சற்று பரிச்சயம் உள்ளவர்கள் இந்தப் புதினத்தை எளிதாக வாசித்து விட முடியும். இங்கு நூலாசிரியர் கிறிஸ்தவ மதத்தைப் பின்பற்றுபவர்களை மையமாக வைத்து அதை விளக்குகிறார். ஆனால் நாம் பார்க்கும் எந்த மதத்தையும் இங்கு மையமாக வைத்து நூலின் மையப்பொரு ளைக் கண்டடைய முடியும். கடவுளின் பெயரால், மதத்தின் பெயரால் நடக்கும் பித்தலாட்டங்களையும் கொள்ளைகளை யும் இந்நூல் ஆரோக்கியமான விவாதத்தின் மூலம் சுட்டிக்காட்டுகிறது. புதினத்தின் பல கதாபாத்திரங்கள் மனித உறவுகளையும் போலித்தனத்தையும் அதில் உள்ள சிக்கல்களையும் பேசுகிறது.
யார் இந்த லூசிஃபர்? 
லூசிஃபர் என்பது தமிழகம் பொதுவாக அறியாத ஒரு பெயர். இது பைபிளில் வரும் ஒரு முக்கியமான கதாபாத்திரம். ஆனால், தமிழக கிறிஸ்தவர்களுக்குக்கூட மிகவும் பரிச்சயமான பெயராக லூசிஃபர் இல்லை. சற்று பரிச்சயம் உள்ளவர்களும் லூசிஃபர் பற்றி முழுமையாக அறிந்தவர்க ளாக இருப்பதில்லை. ஏனெனில், தமிழ் பைபிளில்கூட லூசிஃபர் குறித்த தகவல்கள் இல்லை. நூலில் லூசிஃபர் குறித்து விளக்கப்படும் பகுதி முக்கியமான இடமாகும். நூலில் உள்ள இரண்டு சம்பவங்கள் கதையின் மையச்சரடை விளக்குவதற்கு உதவக்கூடும்.
சம்பவம் ஒன்று: 
பைபிள் கதைப்படி கர்த்தராகிய தேவன் இந்த உலகத்தைப் படைக்கும்போது பரலோக ராஜ்ஜியத்தில் அவரோடு லூசிஃபர், மைக்கேல், காபிரியேல் ஆகிய மூவரும்தான் இருந்தனர். லூசிஃபர் கர்த்தர் மேல் பிரியமானவராய் இருந்தார். ஆனால், மைக்கேலும் காபிரியேலும் கர்த்த ரின் கீழ்ப்படிந்த சேவகர்களாக இருந்தனர் என்கிறது புதினத்தின் ஒரு கதாபாத்திரம்.  உலகத்தைப் படைத்த கர்த்தருக்கு, "மனித குலப் பெண்ணின் வயிற்றில் மகனா கப் பிறக்கும் ஆசை எப்படி வந்தது?.. கர்த்தர் மகனானால் தான் யார்? படைப்பின் வாரிசாக கர்த்தர் மாறிவிட்டால் தன்னிலை என்ன?'' என்ற கேள்விகள் லூசிஃபருக்கு ஏற்படுகின்றன. “கேள்வி கேட்பவர்களை யார் தங்களோடு வைத்துக் கொள்வார்கள்? சேவகர்களாக மாறிவிட்ட காபிரியேலையும் மைக்கேலையும் கொண்டு லூசிஃபர் பரலோக ராஜ்ஜியத்திலிருந்து பூமிக்கு விரட்டப்பட்டான்”
ஆப்பிளும் லூசிஃபரும்
“மனிதன் கர்த்தருக்கும் அவரின் சேவகர்களுக்கும் பணிந்துகொண்டான். லூசிஃபர் கடுமையாக எச்சரிக்கப்பட்டான். லூசிஃபருக்கென்று இவ்வுலகில் யாரும் இல்லாமல் போனபோது தான் அவன் தன்னிடமிருந்த ஒரே ஆயுதமான அறிவை மனிதர்கள் மத்தியில் போட்டான்” என்கிறது புதினத்தின் ஒரு பகுதி. இதோ இந்த லூசிஃபர்தான், நாம் கேட்டுக் கேட்டுப் பழக்கமான கதைப்படி, கர்த்தர் படைத்த முதல் மனித இணையான ஆதாமுக்கும் - ஏவாளுக்கும், கர்த்தர் அவர்கள் உண்ணக் கூடாது என்று சொன்ன மரத்திலிருந்து ஆப்பிள் பழத்தைக் கொடுத்து உண்ணத் தூண்டியது. “தேவனாகிய கர்த்தர் மனுஷனை நோக்கி: நீ தோட்டத்திலுள்ள சகல விருட்சத்தின் கனியையும் புசிக்கவே புசிக்கலாம். ஆனாலும் நன்மை தீமை அறியத்தக்க விருட்சத்தின் கனியைப் புசிக்க வேண்டாம்; அதை நீ புசிக்கும் நாளில் சாகவே சாவாய் என்று கட்டளையிட்டார்”. கர்த்தரின் வார்த்தைகளை மீறி சாத்தானான லூசிஃபரின் வார்த்தைகளைக் கேட்டு ஆதாமும் ஏவாளும் அந்த “விருட்சத்தின் கனியை” உண்ணுகின்றனர். கர்த்தரால் அவர்கள் சபிக்கப்படுகின்றனர்.
அறிவின் வளர்ச்சி
ஏன் லூசிஃபர் அப்படிச் செய்ய வேண்டும்? அதுதான் மனிதனுக்கு ஆறாம் அறிவை பயன்படுத்தக் கற்றுக்கொடுத்தது. ஆதாமும் ஏவாளும் அவர்களுக்காக கர்த்தர் படைத்துக் கொடுத்த ஏதேன் தோட்டத்தி லிருந்து விரட்டப்படுகின்றனர். ஆடையற்று இருக்கும் அம்மணத்தை உணர்கின்றனர். தங்களின் தேவைகளைத் தாங்களே நிறைவேற்றிக்கொள்ள உழைக்கின்றனர். உண்மையில் இதுவே மனித இனத்தின் வளர்ச்சிக்கான படிக்கட்டாக அமைந்தது. அவனுக்குத் தேவையான எல்லாமும் ஏதேன் தோட்டத்தில் இருந்தது. கர்த்தர் சொன்ன அந்த ஒரு பழத்தை மட்டும் மனிதன் உண்ணாமல் இருந்திருந்தால் எவ்விதக் கவலையுமின்றி இன்றுவரை மனித இனம் வாழ்ந்திருக்கும் என்பர் கடவுள் பற்றாளர்கள். அதைச் சற்று எண்ணிப்பாரு ங்கள்.  என்ன ஒரு கொடூரமான வாழ்க்கை அது. இன்னும் வேட்டையாடும் சமூக மாகவோ, பழங்களை, கிழங்குகளை, வனப் பொருட்களை தேடித் தேடி உண்ணும் நிலைதானே அந்த வாழ்க்கை. எந்த முன்னேற்றமும் இல்லாமல், எந்த சுவாரசிய மும் இல்லாமல், எந்த ஏற்ற இறக்கங்களும், புதிய கண்டு பிடிப்புகளும், வளர்ச்சியும் இல்லாத வாழ்க்கை எவ்வளவு சலிப்பூ ட்டும் வாழ்க்கை? அப்படிப் பார்த்தால் லூசிஃபர்தானே நம் வாழ்க்கையை புத்துணர்வோடு வைக்க உதவியுள்ளார்?
சாத்தான் சித்தரிப்பு
உண்மையில் லூசிஃபர்தான் கர்த்தரின் மீது தீராத அன்பு கொண்டிருந்தார். அவர் கர்த்தரின் சேவகனாய் இல்லாமல் உண்மை யில் அவர் மீது பிரியமானவராய் இருந்தார். தனது அறிவை பயன்படுத்தினார், தவறு என்று தனக்குப்பட்டதைத் தவறு என்று சுட்டிக்காட்டினார். நன்மை தீமையை மனிதன் அறியச்செய்தார். ஆனால், அவர்தான் சபிக்கப்பட்டுச் சாத்தானாகச் சித்தரிக்கப்பட்டார். ஏனெனில், மதத்துக்குச் சேவகர்களும் கண்மூடித்தனமான பக்தர்களுமே தேவையாக இருக்கின்றனர். அறிவைப் பயன் பயன்படுத்துவதும், கேள்வி எழுப்புவ தும், வணிகமாக மாறிப்போன, காசு பணம் பார்க்கும் இடமாக ஆகிவிட்ட மத நிறுவனங்களாலும் ஏற்றுக்கொள்ள முடியாது.
சம்பவம் இரண்டு:  
பைபிள் கதை ஒன்றில், ''இயேசுவும் அவரது சீடர்களும் மக்கள் வசிக்காத ஒரு தீவுக்குப் படகில் சென்றனர். அவர்கள் செல்வதைப் பார்த்த மக்கள் தாங்களும் கூட்டம் கூட்டமாக இயே சுவைப் பின்தொடர்ந்து செல்கின்றனர். மக்கள் மத்தியில் இயேசு விரிவான உபதேசங்களைச் செய்கிறார். நேரமாகிவிடு கிறது. இயேசுவின் சீடர்கள், நேரமாகி விட்டது எல்லோரும் இப்போது புறப்பட்டால்தான் வீட்டுக்குச் சென்று பசியை ஆற்றிக்கொள்ள முடியும் என்று அவரிடம் தெரிவிக்கின்றனர்.  நீங்கள் ஏன் வீட்டுக்குச் சென்று உணவு உட்கொள்ள வேண்டும்? உங்களி டம் இருப்பதைப் பகிர்ந்து உண்ணலாமே என்கிறார் இயேசு. அவரது சீடர்களோ நம்மிடம் இருப்பதோ வெறும் ஐந்து அப்பங்க ளும் ( ப்ரெட் அல்லது பன் போன்ற உணவு) இரண்டு மீன்களும் மட்டுமே. இங்கு இருக்கும் நூற்றுக்கணக்கானவர்களுக்கு எப்படி அதைப் பகிர்ந்து கொடுத்து அவர்களின் பசியை ஆற்ற முடியும்? என்று கேட்கின்றனர்.  இயேசு ஐந்து அப்பங்களையும் மீனையும் தன்னிடம் கொண்டுவரச் சொல்லி அதை மீண்டும் தன் சீடர்களிடம் கொடுத்து விநியோகிக்கச் சொல்கிறார். கூடியிருந்த ஆயிரக்கணக்கான மக்களும் அதை உண்டு பசியாறினர்" என்கிறது அந்தக் கதை.  இந்தப் புதினத்தில் வரும் ஒரு கதாபாத்திரமான நேர்மையான உள்ளம் படைத்த இயேசுவின் ஊழியர் (கிறிஸ்தவ மத போதகர்) ஒருவர் மேற்கண்ட சம்பவத்தை மிக அழகாக விளக்குவார். "அந்த ஐந்து அப்பமும் இரண்டு மீன்களும் உண்மையில் இயேசுவுக்கும் அவர் சீடர்களுக்குமே கூடப் போதுமானதல்ல. ஆனால், அவர் அத்தனை நூறுபேருக்கும் பிட்டு தந்தபோது அது பெருகிப் பெருகி எல்லோர் வயிற்றையும் நிறைத்தது. உண்மையில் பெருகியது அப்பமோ மீனோ அல்ல. அளவில்லாமல் பெருகிய அன்பு தான். அன்புதான் பிய்க்கப் பிய்க்க முடி வில்லாததாகப் பெருகிக் கொண்டேயி ருந்தது" என்பார். "கர்த்தர் (கடவுள்) மீதான அன்பு என்பது தனியான ஒன்று அல்ல. நாம் பார்க்கிறவர்கள் மேல் செலுத்துகிற அன்பு, பழகுகிறவர்களிடம் வைக்கிற பாசம். இதெல்லாம்தான் என்பதை அவனிடம் யார் சொல்வது?" என்று கதையில் வரும் ஒரு வரி எல்லா மதப் பற்றாளர்களை யும் நோக்கி வைக்கப்படும் கேள்வியாகும்.
தேவன் மனிதன் லூசிஃபர் (நாவல்)
ஆசிரியர் : சைலபதி 
வெளியீடு: யாவரும் பப்ளிஷர்ஸ்
பக்: 192    விலை: ரூ.225/-
தொடர்ப்பு: 90424 61472, 98416 43380
 
