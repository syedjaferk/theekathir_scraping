
பறிபோகும் ஊடக சுதந்திரம்


நமது நிருபர்
ஆகஸ்ட் 25, 2022
8/25/2022 9:20:31 PM



எரிசக்தி, நிலக்கரி சுரங்கம், விமான நிலை யம், துறைமுகம் உள்பட பல்வேறு துறைகளில் தனது ஆக்டோபஸ் கரங்களை விரித்த அதானி குழுமம் ஊடக நிறுவனங்களையும் விட்டு வைக்க வில்லை.  தேசிய அளவில் முக்கியத்துவம் வாய்ந்த தொலைக்காட்சி அலைவரிசையான என்.டி.டிவி  நிறுவனத்தைக் கையகப்படுத்தும் நோக்கில் தனது நடவடிக்கைகளை அதானி குழுமம் தீவிரப்படுத்தி யுள்ளது. 
என்டிடிவி நிறுவனத்தை  பிரபல பத்திரிகையா ளர் பிரணாய் ராய் அவரது மனைவி ராதிகாராய் ஆகியோர் நடத்தி வருகிறார்கள். அதானி குழுமம், கடந்த காலத்தில்  முகேஷ் அம்பானியுடன் தொ டர்புடைய ஒரு நிறுவனத்தைக் கையகப்படுத்தி யது.  குறிப்பிட்ட அந்த  நிறுவனம் 2008-09 இல் என் டிடிவி- க்கு ரூ.250 கோடி கடனாக வழங்கியது. தற்போது அதானி குழுமம், அந்தக் கடன் தொகையை  என்டிடிவி  நிறுவனத்தின் 29.18 விழுக் காடு  பங்குகளாக  மாற்றுவதற்கான  முயற்சியில் இறங்கியுள்ளது.  இந்த நடவடிக்கைக்கு முன்பு என்டிடிவி நிறுவனத்திடம் அதானி குழுமம் எந்த விதப் பேச்சு வார்த்தையும் நடத்தவில்லை. பங்கு தாரர்களின் ஒப்புதலையும் பெறவில்லை.
இதோடு நிற்காமல் இதர பங்குகளையும் வாங்கி என்டிடிவி -யை தனது முழு கட்டுப்பாட்டில் கொண்டு வர அதானி குழுமம் திட்டமிட்டுள்ளது. இவ்வளவு சதிவலைகளும் ஆளும் பாஜகவின் முழு ஆதரவுடன் நடந்து கொண்டிருக்கிறது. ஒன்றிய ஆட்சியாளர்கள் ஆசியுடன்  நாட்டின்  வளங்களை கார்ப்பரேட் நிறுவனங்கள் சுரண்டி கொழுத்து வருகின்றன. பிரதமர் மோடியின் ஆதர வோடு குறுகிய காலத்தில் உலக பணக்காரர்களில் ஒருவராக  கவுதம் அதானி  வலம் வருகிறார். 
 தற்போதைய ஆட்சியாளர்களிடம் சகிப்புத் தன்மை இல்லை. ஊடகங்களின் சுதந்திரமான செயல்பாடுகளை அவர்கள் விரும்பவில்லை.  தங்களுக்கு ஆதரவாகச் செய்திகளை வெளியிட வேண்டும் அல்லது எதையும் கண்டுகொள்ளாமல் இருக்கவேண்டும். இல்லையெனில் அந்த நிறுவ னமே இருக்காது. இதைத்தான் பாஜக ஆதரவு கார்ப்பரேட் நிறுவனங்கள் செய்து வருகின்றன. இத்தகைய நடவடிக்கை சுதந்திரமான ஊடக செயல்பாடுகளுக்கு விடப்பட்டுள்ள சவாலாகும். இதுபோன்ற மிகமோசமான செயல்பாடுகளை தடுத்து நிறுத்தாவிட்டால் நேர்மையாகச் செயல் படும் ஒன்றிரண்டு ஊடகங்களும் அரசின் ஊது குழலாக மாறிவிடும் ஆபத்து உள்ளது.  
தற்போது என்டிடிவி பங்குகளை அதானி குழுமம் வாங்கிய அதே உத்தியைப் பயன்படுத்தி,  சில ஆண்டுகளுக்குமுன்பு  நெட்வொர்க் 18 மீடியா நிறுவனத்தின் பங்குகளை ரிலையன்ஸ் குழுமம் வாங்கியது. பின்னர் படிப்படியாக அந்த நிறுவனத் தையே கையகப்படுத்தியது. அதேபாணியில்  என்டிடிவி பங்குகளை அதானி குழுமம் முழு மையாக வாங்கிவிட்டால்  நாட்டில் பெரும் தொழில் நிறுவனங்கள் வசம்,  ஒட்டுமொத்த ஊடகமும் சென்றுவிடும். இது அப்பட்டமான பொருளாதார மற்றும் அரசியல் அதிகாரத்தின் குவிப்பாகும். இது கார்ப்பரேட் நிறுவனங்களுக்கு  எதிரான எந்தவொரு கருத்தையும் ஒடுக்குவதற்கான முறையற்ற நடவடிக்கையைத் தவிர வேறில்லை.
