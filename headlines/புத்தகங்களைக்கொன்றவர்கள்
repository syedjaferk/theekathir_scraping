
புத்தகங்களைக் கொன்றவர்கள்


நமது நிருபர்
பிப்ரவரி 10, 2020
2/10/2020 12:00:00 AM



“நீங்கள் எனது புத்தகங்களை, ஐரோப்பாவின் சிறந்த சிந்தனை களில் விளைந்த புத்தகங்களை எரிக்கலாம். ஆனால் அந்த புத்தகங்களில் உள்ள சிந்தனைகள் லட்சக்கணக்கான வழிகளில் கடந்து சென்றுள்ளன; சென்றுகொண்டே இருக்கும்.” -நாஜி மாணவர்களுக்கு ஹெலன் கெல்லர் எழுதிய திறந்த மடலின் ஒரு பகுதி
புத்தகங்கள் வாய் திறந்து பேசுவ தில்லை. ஆனால் அவற்றின் எழுத்துக்கள் பலரை வாய் திறந்து பேசவைக்கின்றன.  மூளையைத் தூண்டி சிந்திக்க வைக்கின்றன. மனமாற்றங்களை ஏற்படுத்துகின்றன. மனிதன் எழுதத் தொடங்கிய காலத்தி லிருந்து இந்த ஆற்றலுக்கு எதிரான அழித்தொழிப்புகளும் தொடர்கின்றன.  ஓலைச்சுவடிகளில் எழுதப்பட்ட எழுத்துக்கள் எழுதாக்கிளவியை (வேதங்களை)க் கொண்டிருந்தவர்க ளுக்கு அச்சத்தை ஏற்படுத்தின. அந்த எழுத்துக்கள் சிந்தனையற்ற நம்பிக்கை களைக் கேள்வி கேட்டன.  மாற்றி சிந்திக்கப் பயிற்றுவித்தன. மருட்டு கின்ற மதத்தலைவர்கள் மிரண்டு போனார்கள்.  விவாதித்து வெல்ல முடியாதவர்கள் அனல், புனல் வாதங்கள் என்று சொல்லி ஏராளமான ஓலைச்சுவடிகளை அழித்தார்கள். பாவம்!  அவர்களுக்கு தெரியவில்லை- மனிதர்கள் சிந்தித்துக் கொண்டே தான் இருப்பார்கள். ஒன்றின் தொடர்ச்சி மற்றொன்றில் நிச்சயம் இருக்கும் என்பது.  இத்தகைய குறுமதியாளர்களின் செயல் இப்போதும் தொடர்வதைக் காண்கிறோம்.  மாற்றுக்கருத்துக்கள் மத அடிப்படைவாதிகளுக்கு ஒவ்வாமை நோயை உண்டாக்குகின்றன.புத்தி தடுமாறுகிறார்கள். எழுத்துக்களை அழித்துவிட்டால் எண்ணங்கள் அழிந்து விடும் என்று மனப்பால் குடிக்கி றார்கள்.  இப்படி மனப்பால் குடித்து சிந்தனை முடக்கம் செய்தவர்களுக்கும் செய்து கொண்டிருப்பவர்களுக்கும் ஆதிகள் பல நாடுகளிலும் இருந்துள்ள னர்.  அவர்களில் ஒரு பகுதியினர்தான் ஜெர்மனியின் நாஜிக்கள்.  இந்தியாவில் ஆர்எஸ்எஸ் மதவெறி அமைப்பு ஏபிவிபி என்ற மாணவர் பிரிவை வைத்தி ருப்பது போல் இனவெறி நாஜிக்களும் ஒரு மாணவர் அமைப்பு வைத்திருந்த னர்.  இதில் இருந்தவர்கள் புத்தகங்கள் படிப்பதைவிட எரிப்பதில்தான் தீவிரமாக இருந்தனர்.  வெறியேறிய மூளை எதையும் ஆக்க முற்படாது; அழிக்கவே முற்படும்.   1933 ஆம் ஆண்டு மே, ஜூன் மாதங்க ளில் நாஜிக்களின் மாணவர் அமைப்பு நூல்கள் எரிப்பதை ஓர் இயக்கமாகவே நடத்தியிருக்கிறது.  இந்த வேதனைத் தீயில் வெந்து மடிந்த எழுத்துக்களுக்கு உரிய படைப்பாளிகள் யார் என்பதை அறிந்தால் எரித்தவர்களின் நோக்கம் என்ன என்பது தெளிவாகிவிடும்.  வால்டர் பெஞ்சமின், பெர்டோல்ட்  ப்ரெக்ட், ஆல்பர்ட் ஐன்ஸ்டீன்,  பிரெடரிக் ஏங்கல்ஸ்,  காரல்மார்க்ஸ்,  சிக்மண்ட் ஃப்ராய்ட், ரோசா லக்சம்பர்க் முதலான 62 படைப்பாளிகள் ஜெர்மனியைச் சேர்ந்தவர்கள். பிரான்சின் விக்டர் ஹியூகோ,  ரோமன் ரோலண்ட்,  அமெரிக்காவின் எர்னெஸ்ட் ஹெமிங்வே, ஹெலன் கெல்லர்,  ஜாக் லண்டன், பிரிட்டனின் ராட்கிளிஃப் ஹால்,  டி.எச். லாரன்ஸ், எச்.ஜி.வெல்ஸ்,  அயர்லாந்தின் ஆஸ்கர் வைல்ட்,  ரஷ்யாவின் ஃபியோதர் தஸ்தயேவ்ஸ்கி,  மாக்சிம் கார்க்கி,  விளாடிமிர் லெனின், விளாடிமிர் மாயகோவ்ஸ்கி,  லியோ டால்ஸ்டாய்.  தேசங்கள் எதுவாயினும் இந்தப் பெயர்களே இவர்களின் சிந்தனைகளை வெளிப்படுத்தும்.  இவர்கள் எழுதிய நூல்களை எல்லாம் திரட்டி லட்சக்கணக் கான புத்தகங்களைப் பொதுவெளியில் குவித்து சொக்கப்பனை கொளுத்துவது போல் தீயிட்டு எரித்திருக்கிறார்கள்.  இசை, பாடல், உறுதிமொழி ஏற்பு  என இது ஒரு விழா போலவே நடத்தப் பட்டுள்ளது.  நாஜிக்களின் மாணவர்கள் திரண்டிருந்த இடத்தில் பேசப்பட்ட பேச்சுக்களின் (கோயபல்ஸ் உள்ளிட் டோர்) எழுப்பப்பட்ட முழக்கங்களின் மையப் பருள் தேசிய மொழியையும் கலாச்சாரத்தையும் தூய்மைப்படுத்து வோம்; நாஜிசத்திற்கு எதிரான கருத்துக்  களை அழிப்போம்;  பல்கலைக்கழகங் களை ஜெர்மன் தேசியமயமாக்குவோம் என்பதாகவே இருந்தன.  யூதர்களுக்கு எதிராக ஆரிய இனவெறிக் கருத்தாக்கத்தின் உச்சத்தில் இருந்த நாஜிக்களுக்கு எதிராக எழுதுவதோ பேசுவதோ குற்றம் என்று, ஆதிக்கம் அச்சுறுத்தலாக வெளிப்பட்டது.  இதனால் ஏராளமான ஜெர்மன் எழுத்தாளர்கள்,  கலைஞர்கள், விஞ்ஞானிகள் வெளிநாடுகளில் தஞ்சம் புகுந்தனர். பலருக்குக் குடியுரிமை பறிக்கப்பட்டது. சமூகத் தொடர்பிலி ருந்து துண்டித்து பலர் முடக்கிவைக் கப்பட்டனர். வதைமுகாம்களில் அடைத்து வைக்கப்பட்டார்கள். பலர் தூக்கிலிடப்பட்டனர்.  இவையெல்லாம் வரலாற்றின் சுவடுகள். ஸ்வஸ்திக் பட்டை அணிந்த நாஜிக்கள்தான்  இந்தியாவில் “பசுத்தோல்” போர்த்தி பவனி வருகிறார்கள் -  சங்பரிவாரமாக.  கடந்த காலம் திரும்பாது என்பது கடிகார நேரத்துக்குப் பொருந்தலாம். கருத்துக்களுக்குப் போருந்தாது.  கடந்த காலத்தின் பிற்போக்குக் கருத்துக்களை உதைத்து உருட்டி வீழ்த்தி முற்போக்குக் கருத்துக்களை வாரி அணைத்துப் பருக வேண்டும். மக்கள் மனங்களில் விதைத்து விளைச் சலாக்க வேண்டும். அந்த வரலாற்றுக் கடமையை உக்கிரத்தோடும் உத்வேகத் தோடும் செய்யத் தவறினால் புத்தகங்களை எரித்தவர்கள், இந்திய பாணியில் வெங்கிடோங்கியர் நூல்களை அரைத்துக் கூழாக்க வேண்டும் என்பதுபோல் அதிலிருந்து மீண்டும் வருவார்கள்.  இத்தனைக் காலம் வளர்க்கப்பட்ட சிந்தனைச் சோலைகளை சுட்டெரிப்பார்கள்.  எச்சரிக்கை தேவை என்பதை நிகழ்கால நடப்புகள் உணர்த்துகின்றன.
