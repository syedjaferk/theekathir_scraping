
கொன்ற பாவம் என்று தீரும்? - நவகவி


நமது நிருபர்
நவம்பர் 3, 2019
11/3/2019 12:00:00 AM



அப்பனுக்குக் கிட்டாத
அடிகெணத்து நீர் ஊத்த
மகனே குதித்தாயோ
மண்ணடியில் போய்ப்பாக்க?
நட்சத்திர ஓட்டலிலே
செல்வந்தன் நீச்சல் கொளம்.
ஏழை விவ சாயிக்கு
இருவிழியும் உப்புக் கொளம்.
அரசாங்க தயவாலே
ஆளுக்கு ரண்டுகொளம்!
வீணுக்குத் தோண்டலாமோ
ஆழ்துளை வெத்துக்கொளம்?
கள்ளப் பணம் சொத்துக்களை
காக்கும்அந்த எச்சரிக்க
பிள்ளைப்பிணம் பலவிழுந்தும்
போச்சுங்களா துட்டு திங்க ?
பிணம்கொடுத்த பாவத்துக்கு
பணம் கொடுத்து பரிகாரம்!
குணம் கெடுத்து இயற்கையினை
கொன்ற பாவம் என்று தீரும்?
"விவசாயி பொணம்புதைக்க
இடுகாடு போதலையே!
ஆழ்துளை வெறுங் கிணற்றில்
அறுத்து வெட்டிப் புதைக்கலாமே!"
இப்படியும் நினைப்பாங்க
ஈனப் பிறவிங்க!
வாய்க்கு அரிசி இல்ல;
வாய்க்கரிசி தருவாங்க!
கையளவு தோண்டினாலும்
கடல் அளவு நீர் ஊற
பருவமழை என்று வரும்
பயிர்கள் பசி ஆற?
