
                             எதற்காக போராடுகிறார்கள்!


நமது நிருபர்
அக்டோபர் 5, 2021
10/5/2021 10:14:14 PM



வேளாண் சட்டங்களுக்கு தடை விதித்த பிறகு எதற்காகப் போராட்டம்? என்று விவசாய சங்கங்களிடம் உச்சநீதிமன்றம் கேள்வி, வேளாண் சட்டங்கள் அமலில் இல்லாதபோது போராடுவது ஏன்? விவசாய அமைப்புகளுக்கு உச்சநீதிமன்றம் கேள்வி என்பது போன்ற பல்வேறு தலைப்புகளில் நாளிதழ்களில் செய்திகள் வெளியாகியுள்ளன.
விவசாயிகள் சங்கங்களின் ஒருங்கிணைப்புக் குழுவின் ஒற்றைக் கோரிக்கை ஒன்றிய பாஜக அரசு கொண்டு வந்துள்ள விவசாய விரோத புதிய வேளாண் சட்டங்கள் மூன்றையும் மின்சார திருத்தச் சட்டம் - 2020-ஐயும் முற்றாகக் கைவிட வேண்டும் என்பதுதான். 
போராடும் விவசாயிகள் யாரும் நீதிமன்றம் செல்லவில்லை. அவர்கள் அரசுடன் நடத்திய பலகட்டப் பேச்சுவார்த்தைகளிலும் ஒன்றிய அரசின் பிடிவாதத்தால் எந்தவிதத் தீர்வும் ஏற்பட வில்லை. அதனால் தான் உலக வரலாற்றிலேயே இல்லாத வகையில் 10 மாதங்களுக்கும் மேலாக அமைதி வழியிலேயே விவசாயிகள் போராடிக் கொண்டிருக்கிறார்கள்.
அந்தப் போராட்டத்தை எப்படியாவது முடிவுக்கு கொண்டு வர வேண்டுமென்ற மூர்க்கத் தனமான அணுகுமுறையால் தான் ஒன்றிய அரசின் உள்துறை, அரியானா அரசின் காவல்துறை, பாஜக பரிவாரங்களின் குண்டர் படை என பலவும் விவசாயிகள் மீது வன்முறை யைக் கட்டவிழ்த்து விடுவது தொடர்கிறது. அதன் அண்மைய நிகழ்வுதான் விவசாயிகள் மீது ஒன்றிய அமைச்சரின் மகன் காரை ஏற்றிக் கொலை செய்தது.
இத்தகைய கொடூரங்களை எல்லாம் உச்சநீதிமன்றம் கண்ணுற்றதா, செவிமடுத்ததா  எனத் தெரியவில்லை. ஆனால் மற்றவர்கள் தாக்கல் செய்யும் மனுக்கள் மீது பல்வேறு வகை யிலான வினாக்களை நீதிபதிகள் எழுப்புகிறார்கள். தற்போது, புதிய வேளாண் சட்டங்கள் செல்லுமா, செல்லாதா என்பதை உச்சநீதிமன்றம் முதலில் முடிவு செய்ய வேண்டும். அதற்கு முன்பாக சட்டங்களை எதிர்த்துப் போராடுவது ஏன்? என்று மிக முக்கியமான கேள்வியையும் எழுப்பி யிருக்கிறார்கள். அவர்களுக்கு நோட்டீசும் அனுப்ப உத்தரவிட்டிருக்கிறார்கள்.
சட்டங்களின் செல்லுபடித்தன்மை குறித்து உச்சநீதிமன்றம் எப்போது முடிவு செய்யும் என்பதை யாரறிவார்? ஏற்கெனவே குடியுரிமை  திருத்தச் சட்டம் குறித்து தாக்கல் செய்யப்பட்ட வழக்கின் நிலைமை என்னவாக இருக்கிறது? ஆனால் விவசாயிகளுக்கோ தங்களின் வாழ்வா தாரம் பற்றி அவசர உணர்வும் அச்சவுணர்வும் தான் இத்தகைய நீண்ட நெடிய போராட்டத்தை தொடர்ந்து நடத்தச் செய்கின்றன என்பதை மாண்புமிகு நீதிமன்றம் கவனத்தில் கொள்ள வேண்டும்.
இந்தியா எனும் விவசாய நாடு வாழ வேண்டு மெனில், விவசாயமும் விவசாயிகளும் காப்பாற்றப் பட வேண்டுமெனில் போராட்டம் கைவிடப்பட வேண்டுமெனில் ஒன்றிய அரசு கொண்டு வந்திருக்கும் - உச்ச நீதிமன்றம் நிறுத்தி வைத்திருப்பதாக கூறும் - நான்கு சட்டங்களை யும் முற்றாகக் கைவிடுவதே ஒரே வழி. அதைத் தான் அவர்கள் துவக்கம் முதலே தொடர்ந்து கேட்டு வருகிறார்கள். உச்சநீதிமன்றத்தின் கேள்விக்கும் அதுவே பதில்.
