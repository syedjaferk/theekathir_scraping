
சங்கரய்யாவிற்கு தகைசால் தமிழர் விருது முதல்வர் மு.க.ஸ்டாலின் நேரில் வழங்கினார்


நமது நிருபர்
ஆகஸ்ட் 14, 2021
8/14/2021 6:08:17 PM




சென்னை, அக்.14-
சுதந்திரப் போராட்ட வீரரும், கம்யூனிஸ்ட் இயக்கத்தின் மூத்த தலைவருமான தோழர் என்.சங்கரய்யாவிற்கு தமிழக முதல்வர் மு.க.ஸ்டாலின் "தகைசால் தமிழர் " விருதை  நேரில் வழங்கினார்.
தமிழக அரசு ஒவ்வொரு ஆண்டும் தமிழ்நாட்டுக்கும் தமிழினத்தின் வளர்ச்சிக்கும் மாபெரும் பங்காற்றியவர்களைப் பெருமைப்படுத்தும் வகையில் தகைசால் தமிழர் என்ற பெயரில் புதிய விருதை ஒவ்வொரு ஆண்டும் சுதந்திர தினத்தன்று வழங்கப்படும் எனத் தமிழக முதல்வர் மு.க.ஸ்டாலின் ஏற்கனவே அறிவித்திருந்தார்.
அதனடிப்படையில் தகைசால் தமிழர் விருதாளரை தேர்வு செய்யும் கூட்டம் கடந்த ஜூலை 28 அன்று முதல்வர் தலைமையில் நடைபெற்றது.  அக்கூட்டத்தில், இளம் வயதிலேயே புதுவாழ்க்கையில் ஈடுபட்டு, மாணவத் தலைவராகவும் சுதந்திரப் போராளியாகவும் சட்டமன்ற உறுப்பினராகவும் அரும் பணியாற்றியதுடன், தமிழ்நாட்டுக்கும் தமிழினத்தின் வளர்ச்சிக்கும் பெரும் பங்காற்றி நூற்றாண்டு கண்ட தமிழர், மார்க்சிஸ்ட் கட்சியின் மூத்த தலைவர் என். சங்கரய்யா அவர்களைப் பெருமைப்படுத்தும் வகையில் ''தகைசால் தமிழர் ''  முதல் விருதைப் பெறும் நபராகத் தேர்வு செய்யப்பட்டார். 
அப்போதே தகைசால் தமிழர் விருதுக்குத் தேர்ந்தெடுக்கப்பட்ட என். சங்கரய்யாவுக்கு 10 லட்சம் ரூபாய்க்கான காசோலையும் பாராட்டு சான்றிதழும் வரும் ஆகஸ்ட் 15-ல் நடைபெறும் சுதந்திர தின விழாவில் முதல்வர் மு.க.ஸ்டாலினால் வழங்கப்படும் என்று முதல்வர் மு.க.ஸ்டாலின் தெரிவித்திருந்தார். 
ஆனால் தோழர் என்.சங்கரய்யாவின்  வயது மூப்பு காரணமாகத் தமிழக முதல்வர் மு.க.ஸ்டாலின் இன்று  சென்னை குரோம்பேட்டையில் உள்ள தோழர் என். சங்கரய்யாவின் வீட்டிற்கு நேரில் சென்று தகைசால் தமிழர் விருதையும், அதற்கான காசோலையாக ரூ 10 லட்சத்தையும் வழங்கினார்.
பின்னர் சங்கரய்யா தகைசால் விருது தொகையாக வழங்கப்பட்ட ரூ 10 லட்சத்திற்கான காசோலையை தமிழக முதல்வரின் கொரோனா நிவாரண நிதிக்கு வழங்கினார்.
 இந்நிகழ்வில் திமுக பொதுச்செயலாளர் துரைமுருகன், திமுக  நாடாளுமன்ற குழுத்தலைவர் டி.ஆர்.பாலு மற்றும் அமைச்சர்கள், மார்க்சிஸ்ட் கம்யூனிஸ்ட் கட்சியின் மாநிலச்செயலாளர் கே.பாலகிருஷ்ணன், மத்தியக்குழு உறுப்பினர்கள் டி.கே.ரங்கராஜன், அ.சவுந்தரராஜன், பி.சம்பத், சிபிஎம் சட்டமன்றக்குழுத்தலைவர் நாகை மாலி, சின்னதுரை எம்.எல்ஏ உள்ளிட்ட ஏராளமானோர் பங்கேற்றனர். 
 
