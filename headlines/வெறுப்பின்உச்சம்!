
                  வெறுப்பின் உச்சம்!


நமது நிருபர்
ஆகஸ்ட் 17, 2022
8/17/2022 9:44:26 PM



பில்கிஸ் பானு வழக்கில் கும்பல் பாலியல் வல்லுறவு மற்றும் கொலைக்  குற்றவாளிகள் 11 பேரைக்   குஜராத் பாஜக அரசு எவ்வித குற்ற உணர்வுமின்றி விடுவித்திருக்கிறது. 
அதே நேரம்  விடுதலை செய்யப்பட்டதை ஆர்எஸ்எஸ் உள்ளிட்ட சங்பரிவார் அமைப்பினர் இனிப்பு கொடுத்துக் கொண்டாடி இருக்கின்றனர். விடுதலை செய்யப்பட்டவர்களில் சைலேஷ் பட் என்பவர் “எங்கள் சித்தாந்தத்திற்காக நாங்கள் கைது செய்யப்பட்டோம்” எனத் தெரிவித்தி ருக்கிறார். அப்படியென்றால் பாஜகவின் உண்மை யான  சித்தாந்தம் என்ன?  இஸ்லாமியர்களுக்கு எதிராகக் கும்பல் பாலியல் வன்கொடுமை செய்வது, குழந்தைகளைக் கூட கொடூரமாகக் கொலை செய்யும் காட்டுமிராண்டித்தனம் தானா?
2002 குஜராத்  கலவரத்தின் போது பில்கிஸ் பானு 19 வயதில் 5 மாத கர்ப்பிணியாகவும், கையில்  3 வயதுக் குழந்தையுடனும் இருந்த அவருடன் தாய் மற்றும் உடன் பிறந்தோர், குழந்தைகள் என மொத்தம் 17 பேர் இருக்கின்றனர். அப்போது திடீரென புகுந்த ஆர்எஸ்எஸ் கும்பல் பச்சிளம் குழந்தையை தரையில் அடித்தே கொல்கிறது. பெண்களை ஈவிரக்கமற்ற முறையில் பாலியல் வன்கொடுமைக்கு உள்ளாக்குகிறது. 2 நாட்க ளுக்கு முன்பு குழந்தையைப் பெற்றிருந்த ஒரு தாயையும் விட்டு வைக்கவில்லை. பில்கிஸ் பானு தான் 5 மாத கர்ப்பிணி எனக் கதறிய போதும் பாலியல் வல்லுறவிற்கு உள்ளாக்கி குதறியிருக்கிறது அந்த வெறிபிடித்த கும்பல்.  இறந்து விட்டதாக நினைத்து விட்டுச் சென்ற பானு  குற்றுயிரும் குலையுயிருமாக தப்பி பழங்குடி மக்களின் உதவியால் மீண்டார்.
உலகையே உலுக்கிய 2002 குஜராத் இனப் படுகொலை குறித்து,  அன்றைய முதல்வரும் இன்றைய பிரதமருமான மோடி உதிர்த்த வார்த்தை என்ன தெரியுமா? “நாம் ஒரு காரை ஓட்டிச் சென்றால், அல்லது வேறு ஒருவர் ஓட்ட நாம் பின் னால் அமர்ந்து செல்லும்போது எதிர்பாராதவித மாக காரின் சக்கரத்தில் ஒரு நாய்க்குட்டி (பப்பி) சிக்கிக்கொண்டால் கூட மனதுக்குக் கஷ்டமாக இருக்குமா? இருக்காதா?, நிச்சயம் அது வேதனை அளிப்பதாகத்தான் இருக்கும் என்று மனிதத்தை இழந்து பேசியவர்தான் மோடி.
அதனால்தான் அந்த வழக்கை மகா ராஷ்டிரா மாநிலத்திற்கு மாற்றி நீதியை நிலை நாட்டியது உச்சநீதிமன்றம். அந்த நீதியையும் குஜராத் பாஜக அரசு மீண்டும் கேலிக்குரியதாக மாற்றியிருக்கிறது. குற்றவாளிகள் அனைவரை யும் விடுவித்து இனிப்பு வழங்கி கொண்டாடச் செய்திருக்கிறது. குற்றவாளிகளை விடுவிக்கக் காட்டிய ஆர்வத்தில் ஒரு பகுதி கூட பாதிக்கப் பட்ட பில்கிஸ்பானுக்கு நியாயம் வழங்குவதில் காட்டவில்லை. உச்சநீதிமன்றம் உத்தரவிட்டும் இதுவரை பானுவிற்கு அரசு வேலையோ, குடியிருக்க வீடோ வழங்கவில்லை. 
குஜராத் இனப்படுகொலைக்கெதிராக  போரா டிய ஐபிஎஸ் அதிகாரி சஞ்சீவ்பட், முன்னாள் டிஜிபி ஸ்ரீ குமார், வழக்கறிஞர் டீஸ்டா செதல்வாத் ஆகி யோர் பாஜக அரசுகளின் சதியால் சிறையிலடைக்கப்பட்டிருக்கின்றனர். இந்த வெறுப்பின் உச்சம் தேசத்தையே நாசப்படுத்தக்கூடும்.
