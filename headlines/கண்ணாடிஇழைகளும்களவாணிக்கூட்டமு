
கண்ணாடி இழைகளும் களவாணிக் கூட்டமும்..... 


நமது நிருபர்
ஆகஸ்ட் 28, 2021
8/28/2021 12:00:00 AM



தேசிய பணமாக்கல் திட்டம் என்ற பெயரில் தேசத்தின் சொத்துக்கள் அனைத்தையும் மோடி அரசு தனது கூட்டுக் களவாணி கார்ப்பரேட் நண்பர்களுக்கு அடிமாட்டு விலைக்கு தாரை வார்க்க உள்ளது. இந்திய பொருளாதாரத்தின் அடிப்படை கட்டுமானங்களாக உள்ள 13 துறை களின் லாபம் கொழிக்கும் சொத்துக்களை விற்றுத்தீர்க்க முடிவு செய்துள்ளனர். அதில் ஒரு முக்கியமான துறை இந்திய தொலைத் தொடர்பு துறை. 
பிஎஸ்என்எல் மற்றும் எம்.டி.என்.எல் ஆகிய இருபெரும் தொலைத் தொடர்பு நிறுவனசொத்துக்களில் ரூ.0.35 லட்சம் கோடி பெறுமானமுள்ள கண்ணாடி இழை கேபிள்கள் மற்றும் தொலைத் தொடர்பு கோபுரங்களை தனியார் கார்ப்பரேட் நிறுவனங்களுக்கு அள்ளித் தர இருக்கிறார்கள். ஒன்றிய நிதியமைச்சர் வெளியிட்டுள்ள அறிவிப்புகளின்படி பாரத் நெட் கண்ணாடி இழை கேபிள்களில் 2.86 லட்சம் கிலோமீட்டர் தொலைவுள்ள கண்ணாடி இழை கட்டமைப்பு; நாடு முழுவதும் உள்ள ஒட்டுமொத்தமாக இருக்கிற 68 ஆயிரம் பிஎஸ்என்எல் மற்றும் எம்டிஎன்எல் நிறுவனங்களின் செல்போன் கோபுரங்களில் 14,917 கோபுரங்கள் என மிகப் பெரும் உற்பத்தி வளத்தை தனியாருக்கு விற்றுவிடுவது என தீர்மானித்திருக்கிறார்கள். 
நவீன தாராளமய கொள்கைகள் அமலாக்கத்திற்கு பிறகு இந்திய பொதுத்துறை நிறுவனங்களில் ஆட்சியாளர்களால் மிகக் கொடூரமான முறையில் தாக்குதலுக்கு உள்ளான, இடைவிடாமல் சூறையாடப்பட்ட, பெரும் கார்ப்பரேட் முதலாளிகளுக்காக அரசாங்கத்தாலேயே கொத்திக் குதறப்பட்ட ஒரு நிறுவனம் உண்டு என்றால் அது பிஎஸ்என்எல் நிறுவனம்தான். உலகமெல்லாம் 5ஜி தொழில்நுட்பம் வந்துவிட்டது. பிஎஸ்என்எல் நிறுவனத்தின் அடிப்படை கட்டமைப்பு வசதிகளை பயன்படுத்தி தனியார் தொலைத் தொடர்பு நிறுவனங்கள் 4ஜி வசதியை தர முடிகிறது. ஆனால் அடுத்த தலைமுறை இணைய தொடர்பு வசதிகளை, மிகப் பிரம்மாண்டமான கட்டமைப்புகளை வைத்திருந்தும் பிஎஸ்என்எல் நிறுவனத்தால் தர முடியாமல் போனதற்கு காரணம் அந்நிறுவனத்தை செயல்படவிடாமல் கடந்த சுமார் 2 ஆண்டு காலமாக மோடி அரசு தடுத்து கொண்டிருப்பதுதான். இப்படி தடுப்பதற்கான நோக்கம், பிஎஸ்என்எல் மற்றும் எம்டிஎன்எல் நிறுவனத்திற்கான செல்போன் கோபுரங்களை ஒட்டு மொத்தமாக தனியார் நிறுவனங்களுக்கு தருவதற்குத்தான். அதேபோல பிஎஸ்என்எல் நிறுவனத்திற்கு சொந்தமான ஏழு லட்சம் கிலோமீட்டர் தூரத்திற்கு கண்ணாடி இழை கேபிள்கள் செல்கின்றன. இந்த மாபெரும் சொத்தையும் தாரை வார்ப்பது அடுத்த இலக்கு.
ஆயினும், மோடி அரசின் இத்தனைதாக்குதல்களையும் எதிர்கொண்டு இந்நிறுவனத்தை இடைவிடாமல் மக்களின் செல்வாக்கு பெற்ற நிறுவனமாக நீடிக்க வைத்துக் கொண்டிருப்பது - வெறுமனே ஊதியத்திற்காக மட்டுமல்ல; இந்திய தேசத்தின்  பொதுத்துறை நிறுவனங்கள்தான் நாட்டின் கோவில்கள் என்ற உணர்வுடன், அர்ப்பணிப்புடன் பணியாற்றிக் கொண்டிருக்கும் பிஎஸ்என்எல் ஊழியர்கள் மற்றும் அதிகாரிகளின் உறுதிமிக்க, ஒன்றுபட்ட போராட்டங்களே. அந்தபோராட்டம் ஒட்டுமொத்த மக்களின் போராட்டமாகட்டும். பிஎஸ்என்எல் உள்ளிட்ட பொதுத்துறைநிறுவனங்களை காத்து நிற்கட்டும். 
