
வேதனையின் உச்சம்... .  


நமது நிருபர்
ஆகஸ்ட் 10, 2021
8/10/2021 12:00:00 AM



சமூகம் முழுவதும் சட்டத்தின் அடிப்படையிலான ஆட்சியால் நிருவகிக்கப்பட வேண்டும். ஏழைகளாலும் நீதித்துறைகள் வாயிலாக நீதியைஎளிதில் பெற முடியும் என்ற சூழல் உருவாக வேண்டும் என்று உச்சநீதிமன்ற தலைமை நீதிபதிஎன்.வி.ரமணா தில்லியில் ஞாயிறன்று நடைபெற்றநிகழ்ச்சியில் பேசும்போது குறிப்பிட்டுள்ளார்.
இன்று நாட்டில் நிலவும் சூழ்நிலையை பார்த்தால் சட்டத்தின் ஆட்சிதான் நிலவுகிறதா என்கிற ஐயம் எல்லோருக்கும் ஏற்படும். ஏனெனில் இந்துத்துவா பரிவாரங்கள் தாங்களே சட்டத்தை கையிலெடுத்துக் கொண்டு அராஜகம் புரிவது தலைநகர் தில்லி முதல் நாடு முழுவதும் நடைபெற்றுக் கொண்டிருக்கிறது. இந்த நிலையில் நீதிமன்றம் சென்று தங்களுக்குநீதி கிடைக்க விரும்புபவர்கள் ஏழைகளாக இருந்தால் அவர்களுக்கு அது கிடைப்பதில்லை என்பதையே தலைமை நீதிபதியின் உரை நமக்கு உணர்த்துகிறது. இதற்கு நீதித்துறையின் செயல்பாட்டில் வேகமும் கால நிர்ணயமும் அவசியம். அதற்கு நீதிபதி மற்றும் ஊழியர்கள்  காலியிடங்களை ஒன்றிய அரசு நிரப்பிடுதல் மிகவும் அவசியமாகும்.
காவல் நிலையங்களில் மனித உரிமைக்கான அச்சுறுத்தல்கள் மற்றும் உடல் நீதியான சித்ரவதைகள் அதிகமாக உள்ளன. சித்ரவதை மற்றும் போலீசாரின் கொடுமைகள் அதிகரித்து வருவது கவலையளிக்கிறது என்று அவர் கூறியுள்ளது நாட்டின் காவல் நிலையங்களின் நடைமுறைகளை படம் பிடித்துக் காட்டுவதாகவே அமைந்திருக்கிறது. தமிழகத்தில் சாத்தான்குளம் காவல்நிலைய சித்ரவதையினால் தந்தை, மகன் உயிரிழந்த கொடுமை அண்மைய உதாரணமாகும். இது போன்ற கொடுமைகள் நாடு முழுவதும் நடந்திருப்பதை சுட்டிக்காட்டியே தலைமை நீதிபதிவேதனைப்பட்டுள்ளார். அதனால் காவல் நிலையங்களில் உள்ளவர்களுக்கு மனித உரிமை பற்றியும், அரசியல் சட்டம் அளித்துள்ள சட்டரீதியிலான உரிமைகள் குறித்தும் விழிப்புணர்வு ஏற்படுத்த வேண்டியது, காவலர்களுக்கு தெரியப்படுத்த வேண்டியது அவசிமாகியுள்ளது என்றும் அவர் குறிப்பிட்டுள்ளார்.
மனித உரிமைகள், அரசியல் சட்ட விசயங்கள்பற்றிய அறிவை காவல்துறை பணி தேர்வின்போது பயிற்சி அளிக்கப்படுவது இல்லையா? அவ்வாறுபயிற்சி அளிக்கப்பட்டிருந்தும் இத்தகைய அராஜகநடைமுறைகள், அத்துமீறல்கள், சித்ரவதைகள்
தொடர்கின்றன என்றால் அவற்றின் மீதான நடவடிக்கை என்ன?அவற்றை நிறுத்துவதற்கான தீர்வுதான் என்ன?இதற்கான தீர்வாக  தேசிய சட்டசேவைகள்ஆணையம் ஏற்படுத்த வேண்டும். காவல்நிலையங்கள் மற்றும் சிறைச்சாலைகள் வளாகத்தில் அது தொடர்பான விபரங்கள் அடங்கிய தகவல் பலகைகளை வைக்க வேண்டும் என்றுகூறியிருக்கிறார். இதனால் மட்டுமே மேற்கண்ட கொடும் நிகழ்வுகள் எல்லாம் நடக்காமல் தடுத்திடஇயலுமா? இயல்பிலேயே காவல்துறை மக்களுக்குஉதவும் வகையில் நடந்திடுவதற்கு ஏற்றவாறு செயல்பாடுகளை  மாற்றியமைத்திட வேண்டும். அவ்வாறு அமைக்காவிடில் அவர்களது சிந்தனையில், நடவடிக்கையில் மாற்றம் ஏதும் நிகழ்ந்திடாது.
