
தமிழுக்கு எதிரான எதிர்வினைகள் இன்று நேற்று தொடங்கியவை அல்ல - ஆர்.பாலகிருஷ்ணன் 


நமது நிருபர்
நவம்பர் 7, 2019
11/7/2019 8:09:11 PM



 
17 ஆம் நூற்றாண்டில் "இலக்கணக் கொத்து" என்ற‌ இலக்கண நூலை சுவாமிநாத தேசிகர் என்பவர் எழுதினார். அதற்கு அவரே உரைவிளக்கமும் எழுதினார்.‌ இலக்கணக் கொத்து ஒரு தமிழ் இலக்கண நூல் தான். ஆனால் அது வடமொழி இலக்கண மரபைத் தழுவி எழுதப்பட்டது!
வடமொழி இலக்கணமும் தமிழ் இலக்கணமும் ஒன்றே என்று நிறுவும் நோக்கத்துடன் இந்த நூல் எழுதப்பட்டதாக தெரிகிறது.‌ இதில் கூடுதலான வியப்பு என்னவென்றால் இந்த நூல் தமிழ்மொழியை வெளிப்படையாகத் தாழ்த்தியும் வடமொழியை உயர்த்தியும் பேசுகிறது. நன்னூலை சின்னூல் என்றது.
இந்நூலை எழுதியவரின் நோக்கமும் மனநிலையும் எத்தகையதாக இருந்திருக்கும் என்பதை நினைத்துப் பார்த்தால் உண்மையிலேயே வியப்பாக இருக்கிறது. இதற்கு இந்நூலின் ஏழாவது நூற்பா சான்றளிக்கும்.
"தமிழில் அளவில்லாத நூல்கள் இருந்தாலும் அவற்றில் ஒன்றுகூட தனித் தமிழில் இல்லை என்றும் ஐந்து எழுத்துக்களை மட்டுமே தனக்கெனக் கொண்ட தமிழ் ஒரு மொழி என்று சொல்வதற்கு அறிஞர்கள் வெட்கப்படுவர்" என்றும் கூறும் " இந்த நூற்பா வருமாறு:
"தமிழ்நூற் களவிலை அவற்றுள்
ஒன்றேயாயினும் தனித்தமிழ் உண்டோ
அன்றியும் ஐந்தெழுத் தாலொரு பாடையென்
றறையவே நாணுவர் அறிவுடையோரே
ஆகையால் யானும் அதுவே அறிக
வடமொழி தமிழ்மொழி எனுமிரு மொழியினும்
இலக்கணம் ஒன்றே என்றே எண்ணுக"
உண்மையில் ஒரு மொழியை உயர்த்திப் பிடிக்க இன்னொரு மொழியை தாழ்த்த வேண்டிய தேவை எதுவுமில்லை. எல்லா மொழிகளுக்கும் தத்தம் சிறப்பு இயல்புகள் உண்டு.‌ வட மொழியிலும் தமிழ் மொழியிலும் சிறந்த இலக்கியங்கள், இலக்கணங்கள் எழுதப்பட்டுள்ளன.‌
இவ்விரு மொழிகளும் வெவ்வேறு மொழிக்குடும்பங்களைச் சேர்ந்தவை. சங்க இலக்கியங்களில் மற்றும் அதற்கு பின் வந்த இலக்கியங்களில் வட‌‌மொழிச் சொற்களும் சில மரபுகளும் கலந்தது போலவே திராவிட மொழிகளின் தாக்கத்தை வேத இலக்கியங்களிலேயே கண்டறிந்து ஆய்வுக்கட்டுரைகள் எழுதியுள்ளனர் பல ஆய்வறிஞர்கள். வெவ்வேறு மொழிக்குடும்பத்தைச் சேர்ந்த இரண்டு தொன்மையான மொழிகளின் இலக்கணம் எப்படி ஒன்றாக இருக்க முடியும்?
எனவே மிகத் தொன்மையான மொழிகளில் ஒன்றான அதிலும் கோடிக்கணக்கான மக்களால் பேசவும் எழுதவும்படுகிற வாழும் மொழியான தமிழ் மொழியை தாழ்த்தி எழுத வேண்டிய தேவை இலக்கணக் கொத்து நூலாசிரியருக்கு ஏன் ஏற்பட்டது என்பது புரியவில்லை. அதிலும் இதை நல்ல, நயமிக்க தமிழில் அவர் எழுதியிருக்கிறார் என்பது தான் நச்சு கலந்த நகைச்சுவை.
வடமொழி மரபுகளையும் அது சார்ந்த இலக்கியங்களையும் உயர்த்தும் இந்நூல், தமிழ் மரபையும் அது சார்ந்த இலக்கியங்களையும் தாழ்வாகப் பேசுகின்றது.
பத்துப்பாட்டு, எட்டுத்தொகை, பதினெண்கீழ்க்கணக்கு, நன்னூல், அகப்பொருள், காரிகை, அலங்காரம் முதலிய இலக்கணங்களையும்,
இராமன்கதை, நளன்கதை, அரிச்சந்திரன்கதை முதலிய இலக்கியங்களையும் ஒரு பொருளாக எண்ணி வாழ்நாளைக் கழிப்பவர்கள், பாலை விரும்பாது வேறு பலவற்றை விரும்பும் பாற்கடலில் வாழும் மீனுக்கு ஒப்பானவர்கள் என்று இந்நூலின் 99 ஆம் நூற்பாவுக்கான உரையில் கூறுகிறார் இதன் ஆசிரியர்.
அதாவது பத்துப்பாட்டு எட்டுத்தொகை போன்ற சங்க இலக்கிய நூல்களையும் பதினெண்கீழ்க்கணக்கு நூல்களையும் படிப்பது வீண் வேலை என்பது இந்த இலக்கண‌ நூலின் ஆசிரியரின் கருத்து.
அகரத்தில் தொடங்கி தமிழில் உயிரெழுத்துக்கள் 12 மெய்யெழுத்துக்கள் 18 உயிர்மெய் 216 என 247 என்று தமிழ் நெடுங்கணக்கில் 247 எழுத்துக்கள் இருக்கும் போது எதை வைத்து தமிழில் ற, ன, ழ, எ, ஒ என்ற ஐந்தே எழுத்துக்களை வைத்துக் கொண்டு தனித்து ஒரு மொழி இயங்கும் என்று கூற அறிஞர் நாணுவர் என்று இலக்கணக் கொத்து நூலாசிரியர் முடிவுக்கு வந்தார்? அதற்கான விடை வேடிக்கையானது. இந்த ஐந்து எழுத்துகள் வட மொழியில் இல்லை.‌ மற்ற‌ எழுத்துகள் இரண்டு மொழிகளிலும் இருப்பதால் அவை தனி மொழிகள் அல்ல என்று அவர் முடிவுக்கு வந்து விட்டார். அதாவது தமிழ் மொழிக்கு சொந்தமாக "அ, ஆ" கூட கிடையாது என்பது தான் அவரது நிலைப்பாடு.‌ இது 17 ஆம் நூற்றாண்டின் இறுதியில் இது தான் கள நிலவரம் என்று தெரிகிறது.
( இந்த நூல் பற்றிய செய்திகளை விக்கிப்பீடியா உட்பட இணையத்தில் படிக்கலாம். இந்நூலை தஞ்சை சரஸ்வதி மகால் நூலகம் வெளியிட்டுள்ளது. தமிழ் இணையக் கழகத்தின் இணைய தளத்தில் இந்நூலின் மூலமும் உரையும் பதிவேற்றப்பட்டுள்ளது.)
"வடமொழி வழிகல வாதே தமிழைத் தனியே நீர்தராத் தன்மை..." அதாவது வடமொழியறிவும் பெற்றவரே தமிழ்நூல் களை ஐயமின்றி கற்க இயலும் என்பதும் சுவாமிநாத தேசிகரின் கண்டுபிடிப்பு ஆகும்.
இப்படிப்பட்ட ‌ஒரு நூலை எழுதியவர் ஏதோ வேற்று நாட்டையோ இந்தியாவின் வேறு பகுதியைச் சேர்ந்தவர் என்றோ நினைக்கவேண்டாம்.‌ அவர் உள்ளூர்ப் பண்டிதர் தான்! அதிலும்
பாண்டி நாட்டைச் சேர்ந்தவர் (!!!)
புதிய அறிவியல், அகழ்வாய்வுத் தடயங்கள் என்று தரவு சார்ந்து இயங்கும் தற்காலப் புரிதலின் வெளிச்சத்தில் மதிப்பிட்டால் இலக்கணக் கொத்து உண்மையில் ஓர் "இலக்கணக் கூத்து" என்பதில் ஐயமில்லை.
சங்க இலக்கியங்களையும் தமிழ்க்காப்பியங்களையும் பதினெண்கீழ்க்கணக்கு நூல்களையும் படிப்பதால் பயனில்லை என்று துணிந்து சொல்கிற ஓர் "இலக்கண நூலில்" இணக்கத்தை எப்படி எதிர்பார்க்க முடியும்?
இந்த சாமிநாத தேசிகர் இப்படிச் சொன்னாலும் இன்னொரு உ.வே சாமிநாதையர் பிறந்து தேடித்தேடிப் பதிப்பித்த சங்க இலக்கியங்கள் நமது கைகளுக்கு கிடைத்திருக்காவிட்டால்; சி.வை.தாமோதரனார், பின்னத்தூர் நாராயணசாமி ஐயர், ஒளவை துரைசாமி பிள்ளை போன்றோரின் முயற்சியால் சங்க இலக்கியங்கள் விளக்கம் பெறாமல் போயிருந்தால் அது பேரிழப்பாகியிருக்கும்.
தமிழுக்கு எதிரான எதிர்வினைகள் இன்று நேற்று தொடங்கியவை அல்ல. தொன்று தொட்டு தொடர்பவை. ஏதோ அச்சுக்கலையின் பயனால் இன்று அனைவரது கையிலும் திருக்குறள். இணைய தொழில்நுட்ப வளர்ச்சியால் கைப்பேசிக்குள் பத்துப்பாட்டும் எட்டுத்தொகையும்.‌
"மொழி பல பெருகிய பழி தீர் தேஎத்துப்
புலம் பெயர் மாக்கள் கலந்து இனிது உறையும்,
முட்டாச் சிறப்பின் பட்டினம் (213-218)"
People from Many Nations Live Together
People from many nations with various
languages living together sweetly is like
the festivals of an ancient city, celebrated
together by enlightened people who have
lived with many groups of people and
have visited other faultless countries.
என்ற பட்டினப்பாலை வரிகளை படித்து வளர்ந்த நமக்கு இலக்கணக் கொத்து சொல்லும் "நியாயம்" பிடிபடவே இல்லை.
கடந்த காலம் தான் நம்மை கடந்து கடந்து செல்கிறது மீண்டும் மீண்டும்..
ஆயினும் "யாதும் ஊரே யாவரும் கேளிர்" என்ற தெளிவு தான் நம்மை வழிநடத்தும் பண்பாட்டுப் படிப்பினை.
- ஆர்.‌பாலகிருஷ்ணன்
