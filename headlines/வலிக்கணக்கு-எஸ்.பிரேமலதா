
வலிக்  கணக்கு - எஸ்.பிரேமலதா


நமது நிருபர்
ஜனவரி 12, 2020
1/12/2020 12:00:00 AM



வலி மிகுந்து தவித்துப்போன
முன்பொரு நாளின் பின்னிரவில்…..
அதுநாள் வரையிலும் உதாசீனப்படுத்தி வந்த அகப் புற வலிகளை
எழுதி வைக்கத் தீர்மானித்தாள் எதிலாவது…
பால் கணக்கு எழுதி வந்த நாட்காட்டியில்
இடம்பெற்றுக் கொண்டது அவளது வலிக்கணக்கும்…
ஒரு நாளும் விடுபடாமல்
ஏதோ ஒன்று தொடர்ந்து கொண்டிருந்தது எழுதிவைக்க….
முடிவற்று அகண்டு விரியும் பெருவெளியாய்….
காரிருள்சூழ் ஆழ்குகையின் பாறையிடுக்குகளாய்..
தகித்துச் சுடும் அணையா நெருப்பாய்…
மூன்றில் ஒரு பங்குக்கும் குறைவான 
ஈரிலக்க எண்களை மட்டுமே எண்ணியறிந்த அந்த நாட்காட்டியோ…..
கண்ணீர்மை கொண்டு அவள் எழுதிச்சென்ற வலிகளை 
அளவிட முயன்ற விபரீதப் பொழுதொன்றில், 
தன்னைத்தானே தொலைத்துக் கொண்டது
முடிவுறா எண்களின் மாய உலகத்தில் சிக்குண்டு…
சிறு குழந்தையின் சிணுங்கலைப் போல்
ஓயாது படபடத்துக் கொண்டிருந்த அது...
இப்போதெல்லாம்
சபிக்கப்பட்ட கனத்த பாறையாய் உறைந்து கிடப்பதாய்
புலம்பிக் கொண்டிருக்கிறாள் அவள்…… 
