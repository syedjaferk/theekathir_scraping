
                 கொண்டாட என்ன இருக்கிறது?


நமது நிருபர்
அக்டோபர் 8, 2021
10/8/2021 9:41:53 PM



பிரதமர் நரேந்திர மோடி பொது வாழ்வில் தலைமைப்பதவியில் அடியெடுத்து வைத்து இந்தாண்டோடு இருபது ஆண்டுகள் நிறைவு பெறுவதாகவும் இதனை கொண்டாடும் விதமாக 20 நாட்களுக்கு நலத்திட்ட உதவிகள் வழங்கப் போவதாகவும் பாஜக அறிவித்துள்ளது. பிரதமர் மோடி இரவு பகல் பாராமல் மக்களுக்காகவும், நாட்டுக்காகவும் பணியாற்றி வருவதாக ஒன்றிய உள்துறை அமைச்சர் அமித்ஷா பாராட்டி யுள்ளார்.
பிரதமர் மோடி இரவு, பகல் பாராமல் பணி யாற்றி வருகிறார். ஆனால் அவர் உழைப்பது நாட்டுக்காகவும், மக்களுக்காகவும் அல்ல. மாறாக, கார்ப்பரேட் முதலாளிகளுக்காகவும், ஆர்எஸ்எஸ் இயக்கத்திற்காகவுமே அவர் உழைத்து வருகிறார் என்பது உலகறிந்த உண்மை. 
குஜராத் முதல்வராக 13 ஆண்டுகள் பதவி வகித்த அவர் நாட்டின் பிரதமராக கடந்த ஏழு  ஆண்டுகளாக இருந்து வருகிறார். இவர் குஜராத் முதல்வராக இருந்தபோதுதான் 2002 ஆம் ஆண்டு  கோத்ரா ரயில் எரிப்பு அதைத் தொடர்ந்து மாநிலம் முழுவதும் சிறுபான்மை இஸ்லாமிய மக்கள் கொடூ ரமாக கொலை செய்யப்பட்டனர். கோத்ரா ரயில் எரிப்பு குறித்து பல்வேறு ஐயப்பாடுகள் எழுந்தன. இதைத் தொடர்ந்து நடைபெற்ற சிறுபான்மை மக்களுக்கான நரவேட்டை குறித்து உலகமே அதிர்ச்சியடைந்தது. அந்தக் கட்சியின் தலைவ ரான வாஜ்பாயை எந்த முகத்தை வைத்துக் கொண்டு வெளிநாடுகளுக்கு செல்வேன் என்று கூறக்கூடிய அளவுக்கு நிலைமை விபரீதமானது. ஆனால் அந்த கொடூர குற்றங்களில் ஈடுபட்ட யாரும் தண்டிக்கப்படவில்லை. மாறாக, பதவி உயர்வு அளிக்கப்பட்டது. இந்த வழக்குகளில் குற்றம் சாட்டப்பட்ட அப்போதைய முதல்வர் மோடி யும், உள்துறை அமைச்சராக இருந்த அமித்ஷா வும் கூட எந்த தண்டனையும் பெறவில்லை. 
குஜராத் மாடல் என்ற பொய்யான தோற்றத்தை உருவாக்கி பிரதமர் வேட்பாளராக பாஜகவால் முன்னிறுத்தப்பட்டார் மோடி. 2014 தேர்தலின் போது ஏராளமான வாக்குறுதிகளை பாஜக அள்ளி வீசியது. ஒவ்வொருவர் வங்கிக்கணக்கிலும் ரூ.15 லட்சம் டெபாசிட் செய்யப்படும், ஆண்டுக்கு 2 கோடி பேருக்கு வேலை வாய்ப்பு, விவசாயிகள் உற்பத்தி செய்யும் விளை பொருளுக்கு உற் பத்திச் செலவைவிட ஒன்றரை மடங்கு அதிகமாக விலை என்றெல்லாம் சொல்லப்பட்ட வாக்குறுதிக ளில் ஒன்றைக்கூட மோடி அரசு நிறைவேற்ற வில்லை.
மாறாக, மோடி தலைமையிலான அரசின் ஏழு ஆண்டு காலத்தில் பணமதிப்பிழப்பு, ஜிஎஸ்டி வரி, வேளாண் திருத்தச் சட்டம், குடியுரிமை திருத்தச் சட்டம், தொழிலாளர் நல திருத்தச் சட்டம், பொ துத்துறை நிறுவனங்களை முற்றிலும் தனியாருக்கு தருவது, நீதித்துறை உள்ளிட்ட அனைத்தையும் சீரழிப்பது, ரபேல் ஊழல் உள்ளிட்ட பல்வேறு ஊழல்கள், வெளிநாட்டு சுற்றுப்பயணம் உள்ளிட்ட ஊதாரித்தனம் என வேதனைகள்தான் மோடி அரசின் சாதனைப்பட்டியலாக உள்ளது. கொரோனா நோய்த்தொற்றை மிக மோசமாக கையாண்டதோடு, அதிலும் கூட கார்ப்பரேட் நிறுவனங்களின் லாபத்திற்காகவே அனைத்தும் திட்டமிடப்பட்டது. மோடியின் ஆட்சியில் மக்கள் கண்டதெல்லாம் துன்ப துயரங்களே. இதை கொண்டாடுகிறோம் என்பது இந்திய மக்களை கேலி செய்வதாகும்.
