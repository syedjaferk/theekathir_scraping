
                                              உயர் கல்வி


நமது நிருபர்
ஜூலை 28, 2019
7/28/2019 12:00:00 AM



மாறி மாறி இருந்த அரசாங்கங்கள் உருவாக்கிய நெருக்கடி
உயர்கல்வி பிரச்சனையிலும் வரைவு கொள்கை மாநில சுயாட்சிக்கு எதிராக எதேச்சதிகார வழிமுறைகளையே முன்வைக்கிறது. இதற்கு முந்தைய கொள்கையிலிருந்து இந்த வரைவு கொள்கை அடிப்படையிலேயே (கூடுதலாக பாதகமான முறையில்) வேறுபடுகிறது. கல்விக்கு செலவிடப்படும் தொகை கணிசமாக அதிகரிக்கப்பட வேண்டும் என்பதையும் 2035ம் ஆண்டிற்குள் உயர்கல்வி சேர்க்கை 50% ஆக அதிகரிக்கப்பட வேண்டும் எனவும் அறிக்கை குறிப்பிடுவதை எவர்தான் மறுக்க முடியும்? ஆனால் மாறி மாறி ஆட்சியில் இருந்த அரசாங்கங்கள் உயர் கல்வியில் உருவாக்கிய ஆழமான நெருக்கடியை  இந்த அறிக்கை கண்டுகொள்ள மறுக்கிறது. உலக வர்த்தக அமைப்பு மற்றும் அது போன்ற அமைப்புகளுக்கு கல்வியை வணிக பொருளாக மாற்றிய இந்திய அரசாங்கங்களின் கொடும் செயலையும் அறிக்கை கணக்கில் எடுக்க தவறுகிறது.
முந்தைய அரசாங்கங்களின் தவறான கொள்கைகள் காரணமாக உருவான நேரடி விளைவுகள் என்ன?
 
உயர்கல்வியில் மாணவர்கள் சேர்க்கை வீழ்ச்சி அடைந்தது. கூடுதலாக ஆசிரியர்கள் மற்றும் இதர ஊழியர்கள் பணியமர்த்துவதற்கான நிதி ஒதுக்கீடு தான்தோன்றித்தனமாக கடுமையாக குறைக்கப்பட்டது. மாணவர்களின் கல்வி கற்கும் வசதிகள் குறைக்கப்பட்டன ஆராய்ச்சி கல்வியில் குறிப்பாக அறிவியல் துறையில் நிதி ஒதுக்கீடு உயராமல் தேக்கம் அடைந்தது. உயர் கல்வி நிலையங்களில் பேராசிரியர்களின் பணிநிலைமைகள் மற்றும் அவர்களது பணி முன்னேற்றம் சரிவு அடைந்தது.  பொது நிதியில் உருவான உயர்கல்வி நிலையங்களில் மத்திய அரசாங்கமும் யு.ஜி.சி.யும் தேவையற்ற குறுக்கீடுகளும் தலையீடும் செய்ததால் பாதகமான விளைவுகள் உருவாயின. குறிப்பாக ஜனநாயகமற்ற முறையில் செமஸ்டர் முறை திணிப்பு, புதிய மதிப்பெண் முறைகள் ஆகியவை மாணவர்கள் மற்றும் ஆசிரியர்கள் கடுமையாக எதிர்த்த பொழுதும் நடைமுறைப் படுத்தப்பட்டன. நிதி அமைச்சகமும் அதன் உட்பிரிவு துறைகளும் உயர்கல்வி நிறுவனங்களின் நிதிசுயாட்சி உரிமைகளை பறித்தன. இதன் விளைவாக பல பாதகங்கள் உருவாயின. உயர் கல்வியின் தரம் வீழ்ந்தது. கல்வி நிறுவனங்களின் நற்பெயரும் பாதிக்கப்பபட்டது. எனினும் இந்த முக்கியமான அம்சங்களை வரைவு அறிக்கை நியாயமான முறையில் ஆய்வு செய்யத் தவறிவிட்டது.
மேற்கூறப்பட நெருக்கடியை தீர்க்க வழிவகுப்பதற்கு பதிலாக வரைவு கொள்கை கீழ்கண்ட பாதகமான ஆலோசனைகளை முன்வைக்கிறது: உயர் கல்விதுறையின் அதிகாரங்கள் மேலும் சர்வாதிகரமான முறையில் மையப்படுத்தப்படுகின்றன. ஒட்டு மொத்த கல்விதுறையையும் பிரதமர் மற்றும் அமைச்சரவை அதிகாரத்தின் கீழ் கொண்டு வரப்படுகிறது. கல்வி என்பது மாநிலங்கள் மற்றும் மத்திய அரசு ஒத்திசைவு அதிகாரத்திற்கு உட்பட்டது என்பதை மாற்ற எத்தனிக்கிறது. முடிவுகள் எடுக்கும் ஜனநாயக முறையிலிருந்து ஆசிரியர்களும் இதர ஊழியர்களும் அவர்களின் அமைப்புகளும் முற்றிலும் புறந் தள்ளப்படுகின்றனர். தனியார் கார்ப்பரேட் நிறுவனங்ககளுக்கு இயக்குநர் குழு இருப்பது போல உயர் கல்வி நிலையங்களிலும் ஆட்சி குழுவை உருவாக்க வரைவு அறிக்கை வழிவகுக்கிறது. வரைவு அறிக்கை உயர் கல்வி வணிகமயமாவதை ஊக்குவிக்கிறது. சமத்துவம்/சமூக நீதி/ உயர்கல்வி நிறுவனங்களின் ஆழமான தரம் ஆகியவை புறக்கணிக்கப்படுகின்றன. இந்த வரைவு அறிக்கை முன்வைத்துள்ளதாக கூறிக்கொள்ளும் நோக்கங்கள் அனைத்துக்கும் இவையெல்லாம் முற்றிலும் எதிரானது ஆகும்.  
 
உயர் கல்வி நிலயங்களில் ஜனநாயக அமைப்புகள்
உயர் கல்வி நிலையங்களின் உள்ஜனநாயக கட்டமைப்பு குறித்து வரைவு அறிக்கை எதுவுமே சொல்லாமல் மவுனம் காக்கிறது. இந்த உள்ஜனநாயக வழிமுறைகள் மிகவும் அவசியம் ஆகும். இவை இல்லாவிட்டால் கல்வி நிலையங்கள் நிர்வாக தலைமையின் சர்வாதிகாரமாக சீரழியும் ஆபத்து உள்ளது. ஆசிரியர்கள் மற்றும் மாணவர்களை பிரதிநித்துவப்படுத்தும் செனட்/ பல்வேறு பிரிவுகளின் கவுன்சில்கள் ஆகிய அமைப்புகளின் பணி குறித்து அறிக்கை எதுவுமே கூறவில்லை. தேர்தல் முறையில் தேர்ந்தெடுக்கப்படும்  ஆசிரியர் அமைப்புகள் இதர ஊழியர்கள் அமைப்புகள் மாணவர்களின் அமைப்புகள்  ஆகியவை மூலம் உத்தரவாதப்படுத்தும் ஜனநாயக நடைமுறைகளும் உதாசீனப் படுத்தப்பட்டுள்ளன.  
அரசாங்க / பொது உயர் கல்வி நிறுவனங்கள்- சாதனையும் சவால்களும்
அரசாங்க மற்றும் தனியார் உயர் கல்வி நிலையங்கள் இரண்டுக்கும் ஒரே மாதிரியான கட்டுப்பாடுகளும் தரசெயல்பாடுகளுக்கான இலக்குகளையும் நிர்ணயிப்பதன் மூலம்(பிரிவு18) இரண்டும் ஒரே மாதிரியான செயல்பாடுகளையும் நோக்கங்களையும் கொண்டிருக்கின்றன எனும் ஒரு தவறான பொய்யான கருத்தாக்கத்தை அறிக்கை முன்வைக்கிறது. இரண்டுக்கும் உள்ள அடிப்படை வேறுபாடுகளை கவனிக்க தவறுகிறது. வரலாற்று அடிப்படையில் அரசாங்க உயர் கல்வி நிலயங்கள் கீழ்கண்ட நோக்கங்களை செயல்படுத்தின: மாநில மற்றும் உள்ளூர் மக்களின் கல்வி தேவையை பூர்த்தி செய்தல் கல்வி திட்டமிடும் பொழுது மாநில மற்றும் உள்ளூர் மக்களின் தனித்துவ கல்வி தேவையை கணக்கில் கொள்ளுதல் சமூக மற்றும் பொருளாதார வேற்றுமைகளை கடந்து உயர்கல்வியை அனைத்து பிரிவு மக்களும் பயன்படுத்தும் சூழலை உருவாக்குதல் உயர் கல்வி நிலையங்களின் நிர்வாகத்தை ஜனநாயக முறையில் அமலாக்குதல். இந்த நோக்கங்களை தனியார் உயர்கல்வி நிலையங்கள் நிறைவேற்றின என கூற இயலுமா?
அரசாங்க/பொது உயர் கல்வி நிலையங்களில் பெரும்பான்மையானவை தொடர்ந்து தரமான கல்வியை அளித்தன. யு.ஜி.சி. நிர்ணயித்த குறைந்தபட்ச இலக்குகளை பூர்த்தி செய்தன. மேலும் அரசாங்க/பொது  கல்வி நிலையங்களில் ஆள்வோரின் சர்வாதிகாரம் மற்றும் குறைவான நிதி ஒதுக்கீடின் அடிப்படையில்தான் செயல்பட்டன.  எனினும் ஆராய்ச்சி மற்றும் கல்வி தரத்தில் அரசாங்க/பொது உயர்கல்வி நிறுவனங்கள் உலகின் வளர்ந்த நாடுகளில் செயல்படும் நிறுவனங்களின் உயர் இடத்தை நெருங்க முடியவில்லை. இதற்கு முக்கிய காரணம் வளர்ந்த நாடுகளின் உயர் கல்வி நிலையங்கள் சமத்துவம் அல்லது சமூகநீதியை கவனத்தில் கொள்வது இல்லை. ஒரே மாதிரியான உயர்கல்வி முறையை அமலாக்குகின்றன. (அதற்கான விலை மிகவும் அதிகமாக நிர்ணயிக்கப்படுகிறது. அதாவது வசதிபடைத்தவர்கள் மட்டுமே உயர்கல்வி நிலையங்களில் சேர முடியும்.)  இதே பாணியைத் தான் வரைவு அறிக்கை இந்தியாவில் நுழைக்க எத்தனிக்கிறது. இது இந்தியாவில் உள்ள விசேட சூழ்நிலைமைகளை கணக்கில் கொள்ள மறுக்கிறது. மேலும் இத்தகைய கட்டுப்பாடுகள் தனியார் மற்றும் அரசாங்க/பொது உயர்கல்வி நிலையங்களுக்கு ஒரே மாதிரியாக அமலாக்க முயற்சி செய்யப்படுகிறது. இது சமூக நீதியையும் ஏழைகளையும் கடுமையாக பாதிக்கும்.
சமூக நீதி மறுக்கப்படுதல்
உயர் கல்வியில் சமூகநீதி/ சமத்துவம்/மற்றும் கல்வியை பெறும் வாய்ப்பு ஆகியவை சந்திக்கும் சவால்கள் குறித்து தெளிவு இல்லை. 9ம் பிரிவில் இந்தியாவில் சமச்சீரற்ற வளர்ச்சி நிலவுவதால்  கல்வி பெறும் வாய்ப்பு மற்றும் சூழல்களிலும் சமச்சீரற்ற தன்மை நிலவுவதாக அறிக்கை கூறுகிறது. எனவே பின் தங்கிய பகுதிகளில் கூடுதல் கவனம் செலுத்தப்பட வேண்டும் என அறிக்கை கூறுகிறது. கல்வி பெறும் வாய்ப்பு மறுக்கப்படுவதற்கு சமச்சீரற்ற வளர்ச்சி மட்டுமே காரணம் அல்ல; சாதி/மதம்/வர்க்கம்/பாலினம்/மாற்று திறன் தன்மை ஆகியவையும் முக்கிய காரணிகளாக அமைகின்றன. இந்த அம்சங்களை புறக்கணிக்க அறிக்கை எத்தனிக்கிறது.  இன்னும் தெளிவாக கூறுவது என்றால் மேற்கண்ட பிரச்சனைகளில் இந்த அறிக்கை வஞ்சகமான நாணயமற்ற அமைதியை கடைபிடிக்கிறது. மேற்கூறப்பட்ட சமூக பிரிவினைகள் எப்படி உயர் கல்வியை இந்த ஒதுக்கப்பட்ட மக்களுக்கு மறுக்கிறது என்பதை விவாதிக்க மறுக்கிறது. கல்வி நிலையங்களில் சேர்வது மற்றும் ஊழியர்களை பணியமர்த்துவதில் இட ஒதுக்கீடு கொள்கைகள் அமலாக்கப்படுவதில் உள்ள சவால்களை பரிசீலனை செய்யவோ அல்லது விவாதிக்கவோ இந்த அறிக்கை முன்வர மறுக்கிறது. மேலும் மாற்று திறன் கொண்டவர்களின் பிரச்சனைகளை இந்த அறிக்கை முற்றிலுமாக புறக்கணிக்கிறது.
மாநிலங்களின் பன்முகத்தன்மை புறக்கணிப்பு
உயர் கல்வியில் மூன்றடுக்கு முறையை வரைவு கொள்கை முன்மொழிகிறது. இது அந்தந்த மாநிலங்கள் மற்றும் உள்ளூர் முன்னுரிமைகள் அடிப்படையில் உள்ள பன்முகத்தன்மையை புறக்கணிக்கிறது. மேலும் நிதி ஆதாரம் உட்பட அனைத்து வளங்களையும் வீணாகும் சூழலும் உருவாகும். மேலிருந்து கீழ் எனும் அதிகார முறை உருவாக்குவதும் உயர்கல்வி நிறுவனங்களின் பன்முகத்தன்மையையும் தனித்துவ தேவைகளையும் உதாசீனப்படுத்தும். இந்த அறிக்கை மூன்றுவிதமான ஆராய்ச்சி பல்கலை கழகங்களை பரிந்துரைக்கிறது: பல்துறை ஆராய்ச்சி பல்கலை கழகங்கள் பல்துறை ஆசிரியர் பல்கலை கழகங்கள் தன்னாட்சி பெற்ற பல்துறை கல்லூரிகள். இந்த பரிந்துரை பல முரண்பாடுகளை தோற்றுவிக்கிறது. சில தனித்துவம் வாய்ந்த சமூகங்கள் அல்லது தேவைகளுக்கு குறிப்பிட்ட சட்டங்கள் மூலமாக உருவாக்கப்பட்ட பல்கலைகழகங்களின் அவசியத்தை இவை மறுதலிக்கின்றன. உதாரணத்திற்கு ஆதிவாசி மக்களின் பல்கலைகழகங்கள் அல்லது விவசாய பல்கலைகழகங்கள் ஆகியவற்றை குறிப்பிடலாம்.
மேலும் இணைப்பு அல்லது உறுப்பு கல்லூரிகள் மற்றும் பல்கலை கழகங்களை மூடுவதற்கு பரிந்துரைப்பதன் மூலம் இந்த நிறுவனங்களின் சாதகமான பங்களிப்பு வாய்ப்புகளை அறிக்கை மறுக்கிறது. இந்த நிறுவனங்கள் நிதி உட்பட வளங்களை ஒருமுகப்படுத்துவதற்கு உதவுகின்றன. பாடத் திட்டங்களை உருவாக்குவது/ கற்பிப்பது/ தேர்வுகள் நடத்துவது ஆகியவற்றில் இந்த நிறுவனங்கள் கூட்டு செயல் மற்றும் ஒத்துழைப்பு திறனை உத்தரவாதப்படுத்துகின்றன. டெல்லி பல்கலை கழகம் இதற்கு சிறந்த உதாரணம் ஆகும்.   நிதி உட்பட வளங்களை ஒருமுகப்படுத்துவது என்பது வீண் செலவுகளை தடுக்கிறது. இணைப்பு கல்லூரிகள் தாம் இணைந்துள்ள பல்கலை கழகங்களின் சிறந்த தன்மையையும் வலிமையையும் புகழையும் பயன்படுத்தி கொள்கின்றன. இதன் மூலம் சிறந்த கல்வியாளர்களையும் மாணவர்களையும் ஈர்க்க முடிகிறது. ஆனால் வரைவு அறிக்கை இந்த வாய்ப்பை சிறுமைப்படுத்துகிறது. வரைவு அறிக்கை முன்வைக்கும் தன்னாட்சி கல்வி நிலையங்கள் இந்த வாய்ப்பை பெற இயலாது. எனவே ஏற்கெனவே புகழ் பெற்ற அல்லது வசதி படைத்த நிறுவனங்கள் மட்டுமே தொடர முடியும் எனும் சூழல் உருவாகும்.
உயர் கல்வி நிறுவனங்களின் தன்னாட்சி உரிமை
உயர் கல்வி நிறுவனங்களின் தன்னாட்சி உரிமை இந்த வரைவு அறிக்கையில் பல்வேறு முரண்பட்ட கருத்துகளினால் பணயக்கைதி போல சிறைபடுத்தப்படுகிறது.  கல்வி நிறுவனங்களில் குறிப்பாக ஆசிரிய சமூகத்திற்கு தன்னாட்சி உரிமை இல்லாத காரணத்தால் கல்வி துறையில் புதிய கண்டுபிடிப்புகள் மற்றும் படைப்பாக்கம் ஆகியவற்றின் குரல்வளை நெறிக்கப்படுகிறது என அறிக்கை கூறுகிறது. எனினும் அதற்கு தீர்வாக அறிக்கை முன்வைக்கும் கருத்துகள் சுயாட்சி உரிமையை மேலும் சீரழிக்கிறது. இயக்குநர் குழு எனப்படும் அதிகாரவர்க்கத்திற்கு உயர்கல்வி நிறுவனத்தின் கல்வியாளர்கள் மற்றும் ஆராய்ச்சி நிபுணர்களை முற்றிலும் அடிபணிபவர்களாக மாற்றுகிறது இந்த அறிக்கை.   ஆசிரியர் சமூகம் இன்று தேர்தல் மூலம் தமது பிரதிநிதிகளை கல்வி நிறுவனத்தின் பல்வேறு அமைப்புகளுக்கு தேர்வு செய்கின்றனர். இந்த தேர்வு முறை முற்றிலும் அறிக்கையால் புறக்கணிக்கப்படுகிறது. இதன் விளைவாக ஆசிரியர்களின் ஒன்றுபட்ட குரல் பிரதிபலிப்பதை இந்த அறிக்கை தடுக்கிறது. இந்த ஜனநாயக முறையை தவிர்ப்பதன் மூலம் பொது நிறுவனங்களில் இருக்க வேண்டிய ஜனநாயக குரல் தடுக்கப்படுவது மட்டுமல்ல; ஆசிரிய சமூகத்தின் குரல் பல வழிகளில் கடுமையாக பலவீனப்படுத்தப்படுகிறது.
“லிப்ரல் ஆர்ட்ஸ்” எனும் இளநிலை பட்டபடிப்பு பொருத்தமான அணுகுமுறையா?
இளநிலை பட்டப்படிப்பில் ‘லிபரல் ஆர்ட்ஸ்’’ எனும் அணுகுமுறையை உருவாக்க வரைவு அறிக்கை விழைகிறது. இந்த அணுகுமுறை ஒரு மாணவர் பன்முக பிரிவுகளை (கலைப்பாடங்கள்/அறிவியல் மற்றும் தொழில்முறை என அனைத்தையும்) கற்கவும் பின்னர் தனக்கு உகந்த  பிரிவு எது என தேர்வு செய்து அதனை தொடர்வது எனவும் முன்வைக்கிறது. எனினும் இந்த முறை அறிமுகப்படுத்துவதற்கு தேசம் முழுதும் சூழல் உள்ளதா என்பது கேள்விக்குரிய ஒன்று! அனைத்து வசதி வாய்ப்புகள் உள்ள சில தனியார் கல்வி நிறுவனங்களில் அங்கேயே தங்கி படிக்கும் வசதிகள் உள்ள இடங்களில் இது பலன்களை தந்திருக்கலாம். ஆனால் நடைமுறையில் தற்பொழுதுள்ள பல்கலை கழகங்கள் மற்றும் கல்லூரிகளில் நிலவு சூழல் வேறு.  தற்பொழுதுள்ள பல்கலை கழகங்கள் மற்றும் கல்லூரிகளில் கீழ்கண்ட பிரச்சனைகள் உள்ளன: தங்கும் விடுதிகள் அனைத்து கல்லூரிகளிலும் இல்லை. உணவு கூடங்கள் இல்லை. மாணவர்கள் தமது இருப்பிடங்களிலிருந்து நீண்ட தூரம் பயணித்து கல்லூரிகளுக்கு வரவேண்டி உள்ளது. ‘லிபரல் ஆர்ட்ஸ்’ மூலம் கற்பதற்கான போதுமான உள்கட்டமைப்புகள் இல்லை. அடிப்படை பாடத்திட்டங்கள்/ விருப்ப பாடங்கள்/ தொழில் முறை பாடங்கள் என பல்வேறு பாடங்கள் படிப்பது என்பது கூடுதல் சுமையையும் மன அழுத்தத்தையும் உருவாக்கும் ஆபத்து உள்ளது.
எனவே ஏற்கெனவே உள்ள சுமைகளுடன் ‘லிபரல் ஆர்ட்ஸ்’ சுமையை கூடுதலாக திணிக்கபப்டும் நிலை ஏற்படும். பாடச்சுமையை அதிகரிப்பதால் ‘லிபரல் ஆர்ட்ஸ்’ முறையில் ஒவ்வொரு மாணவருக்கும் தனித்தனியாக வழிகாட்டும் ஆசிரியர் இல்லையெனில் இந்த அணுகுமுறை வெற்றி பெறாது. எனினும் இந்த அளவிற்கு ஆசிரியர்களின் எண்ணிக்கையை அரசாங்கம் அனுமதிக்குமா என்பதும் பரிசீலனை செய்ய வேண்டிய ஒன்று.  ‘லிபரல் ஆர்ட்ஸ்’ முழுமையாக அமல்படுத்த இளநிலை பட்டபடிப்பு மூன்று ஆண்டுகள் என்பதற்கு பதிலாக நான்கு ஆண்டுகள் என நீட்டிக்கபப்டுகிறது. (மூன்றாவது ஆண்டு வெளியேறும் வசதி இருந்தாலும்) ஏழை மாணவர்களுக்கு இது நிதிச்சுமையை அதிகரிக்கும். குறிப்பாக பெண்களுக்கும் வறிய நிலையில் உள்ள மாணவர்களுக்கும் இந்த சுமையை தாங்க இயலாது.  மேலும் நான்கு ஆண்டுகள் உள்ள ‘லிபரல் ஆர்ட்ஸ்’ மூலம் பெறும் பட்டப்படிப்பு ஏற்கெனவே உள்ள மூன்று ஆண்டுகள் பட்டப்படிப்பின் முக்கியத்துவத்தை குறைக்கும் ஆபத்து உள்ளது. டெல்லி பல்கலை கழகத்தில் இந்த பிரச்சனை கண்கூடாக தெரிந்தது. டெல்லி பல்கலை கழகத்தில் அவசரகதியாக ஆரம்பிக்கப்பட்ட இந்த படிப்பு இரண்டே ஆண்டுகளில் கைவிட வண்டிய தேவை உருவானது. ஏனெனில் மாணவர்கள்/பெற்றோர்கள்/ஆசிரியர்கள் என அனைவரும் இதனை கடுமையாக எதிர்த்தனர்.  ‘லிபரல் ஆர்ட்ஸ்’ படிப்பவர்களுக்கு முனைவர் படிப்பில் நேரடியாக இணையும் வாய்ப்பு உருவாக்கப்படுகிறது. இது பொருத்தமான அணுகுமுறையாக இருக்காது. இளநிலை பட்டம் படிக்கும் ஒரு மாணவர் நேரடி ஆராய்ச்சி படிப்புக்கு ஏற்ற பக்குவம் மற்றும் நிபுணத்துவம் பெறுவாரா என்பது பெரிய கேள்வி குறியே! எனவே ‘லிபரல் ஆர்ட்ஸ்’ இளநிலை படிப்புக்கு முனைவர் பட்டம் படிக்க ஏற்ற தகுதி எனும் அறிக்கையின் அணுகுமுறை அதீத கற்பனையானது மட்டுமல்ல; ஆபத்தானதும் கூட!  ‘லிபரல் ஆர்ட்ஸ்’ கல்விமுறை அசமத்துவத்தை அதிகரிக்கும் ஆபத்து உள்ளது. மேலும் நடைமுறை சாத்தியமற்ற பல சிக்கல்களும் உள்ளன. எனவே இந்த அம்சம் குறித்து பரவலான விவாதம் நடத்த வேண்டிய தேவை உள்ளது.
வகுப்பறை கற்றலுக்கு இணைய வழி கல்வி மாற்று ஆகுமா?

வரைவு அறிக்கை மிகவும் தவறான முறையில் கணிணி தொழில் நுட்பத்திற்கும் மற்றும்  இணையத்தில் டிஜிட்டல் வழி கற்பதற்கும் அதீதமான முக்கியத்துவத்தை அளிக்கிறது. வகுப்பறை கற்றலுக்கு பொருத்தமான மாற்றாக டிஜிட்டல் வழி கற்றல் அமையும் என்பதற்கு போதுமான நிரூபணம் வளர்ந்த நாடுகளில் கூட இல்லை. டிஜிட்டல் தொழில்நுட்பம் கல்வியில் முக்கிய தாக்கத்தை உருவாக்கும் தன்மை கொண்டது என்பதில் இரண்டாவது கருத்துக்கு இடமில்லை. ஆனால் அது வகுப்பறையில் ஆசிரியர் மூலம் கற்றலுக்கு மாற்றாக அமையும் என்பது சாத்தியமல்ல.  இணையதள பாடத்திட்டங்களிலும் வகுப்பறையின் கூட்டு அனுபவம் இருப்பது இல்லை. சோதனை கூடங்கள் செய்முறை பயிற்சிகள் என்பது சிக்கலான ஆழமான பல அம்சங்களை கொண்டது. இந்த செய்முறைகளை இணைய கல்வி உருவாக்காது. அமெரிக்க பல்கலை கழகங்கள் கூட இணைய கல்வி முறையிலிருந்து பல மாணவர்கள் வெளியேறிய அனுபவத்தை கண்டன. எனவே 12.2 பிரிவில் வரைவு அறிக்கை முன்வைக்கும் இணைய கல்வி மற்றும் டிஜிட்டல் கல்வி என்பது அனுபவ உண்மையை கொண்டதாக இல்லை. இது மிகவும் ஏமாளித்தனமாகவும் இன்றைய தலைமுறையை ஏமாற்றுவதாகவும் அமைந்துள்ளது. அதே நேரத்தில் இத்தகைய முயற்சிக்கு போதுமான நிதியை ஒதுக்கிட அரசாங்கம் தயராக இல்லை. உயர்கல்வியில் மாணவர்களின் சேர்க்கை இலக்கை அடைய இதுவே ஒரே வழி என அரசாங்கம் கருதுவது போல உள்ளது. இது நடைமுறை உண்மைக்கு சிறிதும் தொடர்பில்லாத மதிப்பீடு ஆகும்.
ஆசிரியர்கள்/ பணியாளர்கள் நலன்கள்-அமெரிக்க மாடலை முன்வைக்கும் வரைவு அறிக்கை
ஆசிரியர்கள் மற்றும் ஏனைய பணியாளர்களை பணியமர்த்துவது குறித்த வரைவு அறிக்கையின் பரிந்துரைகள் ஆபத்தானவை. இந்த பணியாளர்களின் திறமை மற்றும் உளவியல் மீது இந்த தவறான பரிந்துரைகள் அழிவுத்தன்மையை உருவாக்கும். உயர் கல்வி நிலையங்களில் பணியாற்றும் ஆசிரியர்கள் உட்பட அனைத்து ஊழியர்களின் நீண்ட நாள் கவலையையும் பணி பாதுகாப்பற்ற தன்மையையும் வரைவு அறிக்கை கண்டு கொண்டதாக தெரியவில்லை.  பணிநிரந்தமற்ற குறுகிய கால பணி  பணியின் நிரந்தர தன்மை அகற்றம்  ஓய்வூதியம் உட்பட பணி ஓய்வு பலன்களில் வெட்டு குறிப்பிட்ட கால இடைவெளியில் தரப்படும் பதவி உயர்வு பறிப்பு  நியாயமற்ற உற்பத்தி திறன் கொண்ட ஏ.பி.ஐ. எனப்படும் பணிமுறை அளவுகோல்கள் கல்வி தொடர்பான முடிவுகள் எடுப்பதில் ஆசிரியர்களின் கருத்து புறக்கணிப்பு  இத்தகைய நிலைமைகள் உயர்கல்வி ஆசிரியர் பணியின் ஈர்ப்பு தன்மை வெகுவாக பாதித்துள்ளது.  ஆசிரியர்களுக்கு பொருத்தமான ஊதியம் மட்டுமல்ல; பணிப்பாதுகாப்பும் தேவைப்படுகிறது. இங்கிலாந்து/ஐரோப்பா/சீனா ஆகிய தேசங்களில் பணிப்பாதுகாப்பும் பொருத்தமான ஓய்வூதிய நன்மைகளும்தான் சிறந்த ஆசிரியர்களை தக்க வைத்து கொள்ள முடிந்துள்ளது.  ஆனால் இந்தியா பணிபாதுகாப்பு இல்லாத அமெரிக்க மாடலை பின்பற்றுகிறது. இளம் ஆசிரியர்கள் இந்த முறையால் மிகவும் இக்கட்டான வாழ்நிலையை கொண்டுள்ளனர். இந்த பாதக விளைவுகளை ஏற்படுத்தும் கார்ப்பரேட்  பணிமுறைகள் இந்திய சூழலுக்கு ஏற்றது அல்ல. இதன் மூலம் சிறந்த ஆசிரியர்களையும் ஆராய்ச்சியாளர்களையும் உயர் கல்வி நிலையங்களில் தக்க வைத்து கொள்வது சாத்தியம் அல்ல.  உயர் கல்வி நிறுவன இயக்குநர்கள் குழு அளிக்கும் தகுதி ஒன்றுதான் பதவி உயர்வுக்கு அளவு கோல் என்பது இந்தியாவில் நிலவும் சாதிய படிமங்களை மறுப்பது ஆகும். இது சமூக நீதிக்கு எதிரானது. இந்த முக்கியமான அம்சத்தை வரைவு அறிக்கை முற்றிலும் புறக்கணிக்கிறது. எனவே குறிப்பிட்ட கால இடைவெளியில் தரப்படும் பதவி உயர்வு முறை நீடிப்பது அவசியம் ஆகும்.
தேசிய ஆராய்ச்சி நிறுவனம்- கடும் ஆபத்துகள்
“தேசிய ஆராய்ச்சி நிறுவனம்” என்பது மற்றுமொரு சர்வாதிகார மையப்படுத்தப்பட்ட அமைப்பாக உருவாக்கப்பட்டுள்ளது. மேலிருந்து கீழ் எனும் கட்டளை அடிப்படையிலான நிர்வாக முறை பல ஆபத்தான விளைவுகளை உருவாக்கும். அவற்றில் சில:  மையப்படுத்தப்பட்ட அதிகார முறை அந்தந்த ஆராய்ச்சி அமைப்புகள் சுயமாக ஆராய்ச்சி குறித்து எடுக்க வேண்டிய முடிவுகளை பாதிக்கும். இந்தியாவின் ஒவ்வொரு பிரதேசமும் தனித்தன்மை கொண்ட பகுதிகள் ஆகும். அந்தந்த பகுதிகளில் நிலவும் சூழலுக்கு ஏற்ப முன்னுரிமையுடன் கூடிய ஆராய்ச்சி செயல்முறையை இது சீரழிக்கும். ஒவ்வொரு பகுதியின் ஆராய்ச்சியையும் தனது சித்தாந்த மற்றும் அரசியல் கோட்பாடுகளுக்கு இசைந்த வகையில் ஆள்வோர்கள் திணிக்கும் ஆபத்து உள்ளது. ஆராய்ச்சி மண்டல கவுன்சில்களுக்கு இரண்டு ஆண்டுகள் என கால வரையறை அளிக்கப்பட்டுள்ளது. கவுன்சில் உறுப்பினர்கள் தமது கருத்துகளை திணிப்பதற்கு இந்த பரிந்துரை வழிவகுக்கும்.  மேலும் இத்தகைய சூழல் உறுப்பினர்களின் பாரபட்ச அணுகுமுறையை உருவாக்கும். ஏற்கெனவே கவுன்சில் உறுப்பினர்களும் ஒவ்வொரு ஆராய்ச்சி திட்டம் பொழுதும் சுழற்சி முறையில் மாற்றப்பட்டனர். இதன் காரணமாக எவரும் தனது கருத்தை தொடர்ந்து திணிப்பது தடுக்கப்பட்டது. இது மீண்டும் அமலாக்கப்பட வேண்டும். மேலும் வரைவு அறிக்கையின் படி இத்தகைய ஆராய்ச்சி நிறுவனங்கள் உருவாக்குவது மாநில சுயாட்சி கொள்கைகளுக்கு எதிரானது ஆகும். இந்த ஆராய்ச்சி அமைப்புகள் தொழில் மற்றும் வணிக கார்ப்பரேட்டுகளின் நோக்கங்களுக்கு இசைந்த வகையில் செயல்பட பணிக்கப்பட வேண்டும் என வரைவு அறிக்கை கூறுகிறது. இதன் விளைவாக சமூக நோக்கத்திற்கு பதிலாக கார்ப்பரேட்டுகளின் இலக்குகளுக்கு கூடுதல் முக்கியத்துவம் அளிக்கும் சூழல் உருவாகும்.   இத்தகைய அணுகுமுறைகள் இயந்திரகதியாக இந்த அமைப்புகள் செயல்படுவதற்கு வழி வகுக்கும். தனிப்பட்ட ஆராய்ச்சியாளரின் அறிவு தாகத்திற்கு இது பூட்டு போட்டு விடும்.
 ஆராய்ச்சி மாணவர்களின் சமூக நீதி புறக்கணிப்பு
ஆராய்ச்சி நிறுவனங்களில் பணியாற்றும் மாணவர்கள் மற்றும் ஆசிரியர்களுக்கு ஆராய்ச்சிக்காக எது தரப்பட வேண்டும் என்பதற்கு மாறாக ஆராய்ச்சியின் இறுதி முடிவு எதுவாக இருக்க வேண்டும் என்பதில்தான் வரைவு அறிக்கை அதிக கவனம் செலுத்துகிறது. அதன் அடிப்படையில் நிறுவன வளர்ச்சி திட்டம் இருக்க வேண்டும் என வரைவு அறிக்கை வற்புறுத்துகிறது. ஆராய்ச்சியில் ஈடுபடும் அனைத்து மாணவர்களும் ஒரே விதமான சூழலையும் திறமையையும் கொண்டிருப்பது இல்லை. சாதாரண குடும்பங்கள் அல்லது ஏழை பகுதியிலிருந்து வரும் மாணவர்களுக்கு சாதகமான பாரபட்சத்துடன் கூடிய தகுந்த வாய்ப்புகள் உருவாக்குவது அவசியம். அதற்கு பதிலாக என்ன இறுதி முடிவு என்பதை மட்டுமே அளவு கோலாக வைத்து அந்த ஆராய்ச்சி நிறுவனத்தின் நிதி ஒதுக்கீடு உட்பட அனைத்தையுமே தீர்மானிப்பது சமூக நீதிக்கும் பன்முகத்தன்மைக்கும் எதிரானது. 
பாலின சமத்துவம்- மறந்தும் பேசாத அறிக்கை
வரைவு அறிக்கை பாலினம் குறித்து எதுவுமே குறிப்பிடவில்லை. பாடத்திட்டங்களில் பாலினம் குறித்தும் அதன் சமத்துவம் குறித்தும் சேர்க்க வேண்டும் எனும் திட்டம் கூட வரைவு அறிக்கையிடம் இருப்பதாக தெரியவில்லை. பாலின கொள்கை என்பது வெறும் பெண்கள் மற்றும் பெண் குழந்தைகள் பற்றியது மட்டுமல்ல; இது ஆண்கள்/ஆண் குழந்தைகள்/ தன்பாலினத்தவர்/ மாற்று பாலினத்தவர் ஆகியோர் பிரச்சனைகளும் அடங்கும். கொள்கை மற்றும் அதன் அமலாக்கத்தில் இத்தகைய பாலினத்தவர் எத்தகைய எதிர் சூழலை சந்திக்கின்றனர்  என்பதும் அறிக்கையில் குறிப்பிடவில்லை. அறிவியல்/தொழில்நுட்பம்/பொறியியல்/ கணக்கு மேதமை ஆகிய ஆராய்ச்சி பிரிவுகளில் பெண்கள் மிகவும் குறைவான அளவிலேயே உள்ளனர் எனும் முக்கிய உண்மையையும் இந்த இடைவெளியை எப்படி நீக்குவது என்பதையும் அறிக்கை ஒன்றுமே குறிப்பிடவில்லை.  தேசிய சட்ட சேவை ஆணையம் பற்றிய தீர்ப்புக்கு பிறகும் வரைவு அறிக்கை ஒரு முக்கிய பிரச்சனையை விவாதிக்க தவறிவிட்டது. அது என்ன? தமது பிறப்பின் பொழுது உருவான பாலினத்துடன் அடையாளபடுத்த இயலாத குழந்தைகளுக்கு பள்ளிகளில் ஒரு இணக்கமான சூழலை உருவாக்க வேண்டும் என்பதை இந்த அறிக்கை குறிப்பிட தவறிவிட்டது. 
முடிவுரை
கட்டமைப்பு மாற்றங்களில்தான் வரைவு அறிக்கை அதிக கவனம் செலுத்துகிறது. அதாவது தற்போதைய கல்வி முறையை முற்றிலும் மாற்றுவதிலேயே குறியாக உள்ளது. தற்போதைய கல்வி முறையில் என்ன வாய்ப்பு உள்ளது என்பது குறித்தோ அல்லது இதில் உள்ள குறைகளை எப்படி நீக்குவது என்பது குறித்தோ ஒரு நேர்மையான வெளிப்படையான மதிப்பீடு செய்ய தயாராக இல்லை. குறிப்பாக 
1948-49ல் முன்வைக்கப்பட்ட முன்னாள் ஜனாதிபதி
டாக்டர் ராதாகிருஷ்ணன் குழு அறிக்கை 
1952-53ல் தொழில்நுட்ப கல்வி குறித்து வெளியிடப்பட்ட 
லட்சுமண முதலியார் குழு அறிக்கை 
1966ல் வெளியிடப்பட்ட கோத்தாரி குழு அறிக்கை
போன்ற மேற்கண்ட முந்தைய குழுக்கள் முன்வைத்த மிகவும் மதிப்பு வாய்ந்த பரிந்துரைகள் அல்லது நீண்ட நாள் நோக்கம் குறித்து இந்த அறிக்கை மறந்தும் பேசுவதற்கு தயாராக இல்லை. மிகவும் மதிப்பு வாய்ந்த தலைவர்கள் மற்றும் கல்வியாளர்களால் உருவாக்கப்பட்ட இந்த அறிக்கைகள் சுதந்தர இந்தியாவில் இருக்க வேண்டிய பொது கல்வி மற்றும் அதன் நோக்கம் பற்றி விரிவாக குறிப்பிட்டுள்ளனர். இந்த முக்கியமான அறிக்கைகளை தற்போதைய வரைவு அறிக்கை கணக்கில் கொண்டதாக தெரியவில்லை. கல்வி தளத்தில் உருவாகிவரும் சவால்களை சந்திக்கும் இத்தருணத்தில் வரைவு அறிக்கை முந்தைய காலகட்டத்தின் தொடர் இணைப்பை முற்றிலும் துண்டித்துவிட்டது. 
ஜனநாயக கோட்பாடுகள்/   
மாநில அதிகாரங்கள் அடங்கிய சுயாட்சி நிர்வாகம் / 
பொது நம்பிக்கை, சமூக நீதி
ஆகிய முக்கியமான கோட்பாடுகள் மீது ஒரே நோக்கில் தனது ஆழமான ஏளனம் மற்றும் வெறுப்பை உமிழ்வதாக இந்த வரைவு அறிக்கை உள்ளது. இந்த வரைவு அறிக்கை நமது அரசியல் சட்டம் நாடாளுமன்றம் மற்றும் சட்டமன்றங்களுக்கு அளித்துள்ள அதிகாரங்களை காலில் மிதித்துவிட்டு அதிகாரம் முழுவதையும் அரசு உயர் அதிகாரிகள் அடங்கிய அதிகார மையத்திற்கு தாரை வார்ப்பதாக உள்ளது. இதுவரை நாடாளு மன்றங்களும் சட்டமன்றங்களும்தான் கல்வி குறித்து விவாதித்து ஏராளமான கல்வி திட்டங்களையும் கல்வி நிறுவனங்களையும் அமலாக்கின என்பதை இது உதாசீனம் செய்கிறது. உலக சந்தையின் நுகர்வு கலாச்சாரம் இந்த வரைவு அறிக்கையின் பின்புலமாக உள்ளது என்பது தெளிவாகிறது. இந்த வரைவு அறிக்கை இந்தியாவின் கல்வி கொள்கையை தனியார் முதலீட்டின் நலனுக்கு இசை பாடுகிறது.   ‘சப்கா சாத்/அனைவரின் நலன், சப்கா விகாஸ்/அனைவரின் வளர்ச்சி ஆகிய முழக்கங்கள் முன்வைக்கப்பட்டன. பின்னர் சப்கா விஸ்வாஸ்/ அனைவரின் நம்பிக்கை எனும் முழக்கமும் இணைக்கப்பட்டது. இதில் எந்த முழக்கத்தையும் இந்த வரைவு அறிக்கை அமல்படுத்த முயல்வதாக தெரியவில்லை. பல நிபுணர்களுடன் கலந்தாலோசித்ததாக இந்த அறிக்கை குறிப்பிடுகிறது. ஆனால் முக்கியமாக ஜனநாயக முறையில் தேர்ந்தெடுக்கப்பட்ட மாணவர்கள் மற்றும் ஆசிரியர்கள் கருத்துகளையும் தேசத்தில் உள்ள மற்ற பகுதி மாணவர்கள் மற்றும் ஆசிரியர்களிடம் கருத்துகளை கேட்கவில்லை. இதன் விளைவாக கல்வி திட்டத்தில் இளைய தலைமுறையின் நம்பிக்கையான மற்றும் நியாயமான பங்கேற்பை உத்தரவாதப்படுத்த இந்த அறிக்கை எதுவுமே ஆலோசனை செயய்வில்லை. கல்வி முன் உள்ள பல முக்கியமான சவால்களை இந்த அறிக்கை உணர்ந்துள்ளதாக தெரியவில்லை. இந்த வரைவு அறிக்கையை தற்போதைய வடிவத்தில் நாங்கள் நிராகரிக்கிறோம்.  
மிகப்பரவலான கருத்துகளை கேட்பதற்கும், தனித்துவம் கொண்ட தேசத்தின் பல பகுதிகளும் தமது ஆலோசனைகளை முன்வைக்கும் வகையிலும், குடி மக்கள் சமூகம் மற்றும் அரசியல் இயக்கங்கள் தமது ஆலோசனைகளை வழங்கிட ஏதுவாகவும், வரைவு அறிக்கையை மீண்டும் உருவாக்க வேண்டும் என நாங்கள் அரசாங்கத்தை வலியுறுத்துகிறோம். இந்த புதிய வரைவு ஆவணம் அரசியல் சட்டத்தில் குறிப்பிடப்பட்டுள்ள அனைத்து மொழிகளிலும் மேலும் அனைவரின் கைகளிலும் இந்த அறிக்கை கிடைப்பதை உத்தரவாதப்படுத்தும் வகையிலும் வெளியிடப்பட வேண்டும் எனவும் நாங்கள் வலியுறுத்துகிறோம்.
 
 
 



 

 
