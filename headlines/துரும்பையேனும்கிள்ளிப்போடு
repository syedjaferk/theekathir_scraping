
துரும்பையேனும் கிள்ளிப்போடு


நமது நிருபர்
மார்ச் 2, 2020
3/2/2020 12:00:00 AM



காலையிலிருந்து
கணினியை வெறித்து பார்த்தபடி
உட்கார்ந்திருக்கிறேன்.
எதையும் 
எழுதத் தோன்றவில்லை.
எதிரே இருக்கும் 
புத்தக அலமாரியில்
அடுக்கி வைக்கப்பட்டும்
கலைந்தும் கிடக்கும் புத்தகங்கள்
என்னை கேலி செய்கிறதா ?
பரணில் 
தூசிபடிந்து கிடக்கும் புத்தகங்கள்
என் மீது காறித் துப்புகிறதா ?
காந்தி கொலை தொடங்கி
இன்றுவரை
தலைநகர் டெல்லியில்
கோட்சேக்களின் வெறியாட்டம்
ஓய்ந்தபாடில்லை.
சிம்மாசனம் தந்த மமதை 
குரங்கு கை பூமாலையாய்
மனிதமும் அரசியல் சட்டமும் …
பலியானவர்களின் எண்ணிக்கையை
இயந்திரமாய்ச் சொல்லிக்            கொண்டிருக்கிறது
விலைபோன ஊடகங்கள்.
உயிரை ,உடமையை இழந்த 
எம் சோதரர் துயரமும் அச்சமும்
எம் ஈரல்குலையை நடுங்கச் செய்கிறது .
முகநூலில் ஒரு பதிவு 
கோபத்தில் ஒரு கவிதை 
வேறு என்ன செய்துவிட முடியும்
என்னால்?
ஆற்றாமை சுட்டெரிக்கிறது
பெருங்குரலெடுத்து
அழத் தோன்றுகிறது..
மவுனமாய் இருப்பதைவிட
முனகுவது மேலல்லவா ?
முனகுவதைவிட சற்று
உரக்கப் பேசுதல் மேலல்லவா ?
சும்மா இருப்பதைவிட
எதையாவது செய் 
முனகு
அழு
பிதற்று
கூச்சலிடு
பேசு 
எழுது 
போராடு !!!
ஒல்லும் வகையெல்லாம் 
பாசிசத்துக்கு எதிராய் 
துரும்பையேனும் கிள்ளிப் போடு !!
சிறு துளி பெருவெள்ளமாகும்
சிறு பொறி காட்டுத் தீயாகும் !!!
