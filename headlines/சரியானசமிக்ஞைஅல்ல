
                               சரியான சமிக்ஞை அல்ல


நமது நிருபர்
நவம்பர் 7, 2021
11/7/2021 11:36:43 PM



சமீபத்தில் சில மாநிலங்களில் நடைபெற்ற இடைத்தேர்தலில் பாஜகவுக்கு கிடைத்த தோல்வி  விவாதப்பொருளாக மாறியுள்ளது. அடுத்தாண்டு மார்ச் மாதம்  உத்தரப்பிரதேசம், உத்தர்கண்ட், பஞ்சாப், கோவா, மணிப்பூர் மாநில சட்டப்பேரவைத் தேர்தல்கள் நடைபெறவுள்ளன. இந்த  நிலையில் பாஜகவுக்கு கிடைத்துள்ள தோல்வி அரசியல் முக்கியத்துவம் வாய்ந்ததாகும்.  
பாஜக அரசின் செயல்பாடுகள் குறித்து நாட்டு  மக்களின் உணர்வு இந்தத்தேர்தலில் ஓரளவு பிரதி பலித்துள்ளது. எங்களை யாரும் தோற்கடிக்க முடியாது என்று கொக்கரித்த கூட்டத்திற்குக் கிடைத்த பலத்த அடியாகவே அதைக் கருத வேண்டும்.  இந்த தோல்வியால் அதிர்ச்சியடைந்த ஒன்றிய பாஜக அரசு,  பெட்ரோல், டீசல் மீதான கலால் வரியைக்  குறைக்கவேண்டிய கட்டா யத்திற்குத் தள்ளப்பட்டது. மேலும் தங்களது கட்சி ஆளும் மாநிலங்களிலும் இப்பொருட்கள் மீதான மதிப்பு கூட்டுவரியையும் குறைக்க வைத்தது. “பெட்ரோலியப் பொருட்களின் விலை சர்வதேச சந்தையுடன் தொடர்புடையது. விலைக்குறைப்பு எங்கள் கையில் இல்லை’’ என்றெல்லாம் கடந்த காலங்களில் கூறியவர்கள், ஒரு தோல்விக்கே இப்படி நடுங்கிப்போயிருக்கிறார்கள்.
அடுத்தாண்டு நடைபெறவுள்ள ஐந்து மாநில சட்டப்பேரவைத்தேர்தல் அவர்களுக்கு பெரும் நெருக்கடியை ஏற்படுத்தப்போவது நிச்சயம்.   மக்களின் வாக்குகளைக் களவாட  அவர்களை மதரீதியாகப் பிளவுபடுத்தும் போக்கைக் கையாளு வது பாஜகவின் வழக்கமான தந்திரமாகும். வரும் தேர்தலிலும் அந்த சூழ்ச்சியை  பாஜக பின்பற்றத் தவறாது என்பதற்கான அறிகுறிகள் உத்தரப்பிரதேசத்தில்  தெரிகின்றன. அம்மாநில  எதிர்க்கட்சி தலைவர்கள் சிறுபான்மை மக்களைப் பற்றிப்பேசினாலே எரிச்சல் அடையும் பாஜகவினர் அவர்களை பாகிஸ்தானோடு ஒப்பிட்டு இழிவுபடுத்துகிறார்கள்.
 நாடுமுழுவதும் வேகமாகச் சரியும் பாஜகவின்  செல்வாக்கைத் தடுத்து நிறுத்த பிரதமர் மோடி ஆன்மீக ரீதியிலான விஷயங்களைக் கையில் எடுத்துள்ளார்.  தீபாவளி பண்டிகைக்கு மறுநாள் உத்தர்கண்ட் மாநிலம் கேதார்நாத் ஆலயத்திற்குச் சென்று வழிபாடு நடத்தியதோடு கோவில் வளா கத்தில் அரசியலும் பேசியிருக்கிறார். முன்னாள்  பிரதமர் இந்திராகாந்தி உள்ளிட்ட தலைவர்களும் பல்வேறு மாநில முதல்வர்களும் இதற்கு முன்பு கேதார்நாத் ஆலயத்திற்குச் சென்றபோது இப்படி நடந்துகொண்டதில்லை. பிரதமரும் பாஜகவின ரும் மேற்கொள்ளும் இத்தகைய நடவடிக்கைகள் அப்பட்டமான தேர்தல் தந்திரமாகும்.
 உத்தர்கண்ட் மாநில முன்னாள் முதல்வரும் காங்கிரஸ் மூத்த தலைவர்களில் ஒருவருமான ஹரிஷ்ராவத்தும்  மோடி கேதார்நாத் செல்வதற்கு நான்கு நாட்களுக்கு முன்பு அங்குச் சென்றிரு ந்தார். ஆலயத்தில் வழிபாடு நடத்திய பின்னர் சூலாயுதத்தை கைகளில் ஏந்தி சாதுக்களுடன்  நடனமாடினார். இந்துக்களின் வாக்குகளை பாஜகவினர் வளைத்துவிடுவார்களோ என்ற அச்சத்தில் காங்கிரஸ் கட்சியினர் பதிலுக்குச் சூலாயுதத்தைக் கையில் ஏந்துவதும்,  பாஜவுக்கு எதிரான  சரியான தேர்தல்  உக்தியாகவும் இருக்க முடியாது.  மக்களை மதரீதியாக மோதவிட்டு அதில் அரசியல் ஆதாயமடையும் பாஜகவையும் ஒன்றிய அரசின் மக்கள் விரோத கொள்கைகளையும் எதிர்த்துப் போராடுவதன்  மூலமே அக்கட்சியை வீழ்த்த முடியும்.
 
