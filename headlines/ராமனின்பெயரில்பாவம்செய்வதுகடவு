
ராமனின் பெயரில்  பாவம் செய்வது கடவுளை அவமதிக்கும் செயல் -ஆர்.செம்மலர்


நமது நிருபர்
ஆகஸ்ட் 4, 2019
8/4/2019 12:00:00 AM



“ராமனின் பெயரை எடுத்துக் கொண்டு மற்றவர்க்குப் பாவம் செய்வது கடவுளை அவமதிக்கும் செயலாகும்...” 
 
காந்திஜி

“காந்திஜியின் கடைசி 200 நாட்கள்’’ வி. ராமமூர்த்தி எழுதிய இந்த நூலை தமிழில் கி. இலக்குவன் மொழிபெயர்த்துள்ளார். பாரதி புத்தகாலயம் வெளியிட்டுள்ளது. இந்த நூலை இன்றைய காலகட்டத்தில் விவாதிப்பது பொருத்தமாக இருக்கும். ’ஒரு தனிமனிதரும் சரி ஒரு சமுதாய மக்களும் சரி வெளியே இருக்கக் கூடிய எதிரியை எதிர்த்துப் போராடுவது எளிதானது . ஆனால் மோசமான போக்குகளை எதிர்த்துப் போராடுவது கடினமானது‘ என்று கூறிய காந்திஜி 1947 ஜூலை 15 முதல் 1948 ஜனவரி 30 ல் அவர் கொல்லப்பட்ட இறுதி நாள் வரையில் உள்ளும் புறமும் அவர் நடத்திய போராட்ட வரலாற்றின் பதிவுதான் இது. சுதந்திரம் பெற்று இந்தியர்களின் கையில் ஆட்சிப் பொறுப்பு வந்த அன்றைய காலத்திலேயே காங்கிரஸ் அரசின் சட்டமன்ற உறுப்பினர்கள் பதவி ஆசை கொண்டும் லஞ்சஊழல் செய்யத் துணிந்தும் இருந்ததைக் காண்டித்த காந்தி ,அத்துடன் “ நமது அமைச்சர்கள் மக்களுக்கானவர்கள் ; மக்களிடமிருந்து வந்தவர்கள் ; அமைச்சர் பதவியில் அமர்ந்திருக்காத பல அனுபவசாலிகளை விட தங்களுக்கு எல்லாம் தெரியும் எனும் திமிருடன் நடக்கக் கூடாது’’ எனவும் அறிவுறுத்தினார். அவர் படுகொலை செய்யப்படுவதற்கு முந்தைய நாளின் பதிவில் காங்கிரஸ் கட்சியைக் கலைக்கவும், ஒவ்வொரு கிராமத்திலும் கிராம பஞ்சாயத்துகள் அமைக்கவும் அதில் முதல் ரக தலைவர்களைத் தேர்வு செய்து லோக் சேவக் சங் அமைத்து அதில் நூற்போர் சங்கம், கிராமத் தொழில்கள் சங்கம் , இந்துஸ்தானி தலீமி சங்கம் , ஹரிஜன் சேவாக் சங்கம் , பசு பாதுகாப்பு சங்கம் உருவாக்கி இணைக்கவும் முடிவு செய்து தனது உதவியாளரிடம் வாய்மொழியாய்க் கூறியதாக பதியப்பட்டுள்ளது . இந்துக்களும் முஸ்லீம்களும் ஒன்றுபட்டு நிற்க வேண்டும் என்பது தான் காங்கிரஸ் கட்சியின் அடிப்படை .இந்துக்களுக்காக மட்டுமே பணி புரிவோம் என்று எப்போதுமே கூறியதில்லை. இந்து முஸ்லீம் சீக்கியர் கிறிஸ்துவ மதத்தினர் என்று எந்த மதத்தினர் ஆயினும் அவர்களுக்கான கட்சியாக அப்போது காங்கிரஸ் இருந்தது. காந்தியின் குரல் சுதந்திர இந்தியாவில் இந்தியா பாகிஸ்தான் பிரிவின் காரணமாக உருவான ஏராளமான பிரச்சனைகள் நிறைந்த காலகட்டத்தில் வலுவாக ஒலித்தது .
இந்தியா பாகிஸ்தான் ஆகிய இரு நாடுகளிலும் வன்முறைக் கலவரங்கள், மக்கள் அகதிகளாக்கப் பட்ட சூழல், பெண்களின் பாதுகாப்பு கேள்விக்குறியான நிலைமை இருந்தது. அத்துடன் இங்கு வறுமை, வேலையின்மை, அத்தியாவசியப் பொருள்கள் மீதான அரசின் கட்டுப்பாடு, சூழலைப் பயன்படுத்தி கொள்ளையடிக்கும் கூட்டம் என இருக்க மக்கள் மனதிலும் தெளிவற்ற மனநிலை நிலவியது. இந்நிலையில் காவல்துறையும் ராணுவமும் மதசார்புடனும் சாதி சார்புடனும் இயங்குவதும் இணைந்தது. இந்த நிலையில் காந்தி ‘வெறியுணர்வில் சிக்கிக் கொள்வதற்கு மனிதர்கள் இடம் கொடுத்தால் உருப்படியாக எதையும் சாதிக்க இயலாது. மதமும் தேசிய உணர்வும் வெவ்வேறு தன்மை கொண்டவை. ஒரே மாதிரியில்லாத இரண்டை ஒப்பிடக் கூடாது. ஒவ்வொன்றும் தனது இடத்தில் இருக்கும் போது சமநிலை கொண்டவை. தனது மதத்தையும் தேசிய உணர்வையும் எந்தவொரு மனிதனும் ஒன்றுக்கு பதிலாக மற்றொன்றை பண்டமாற்றம் செய்ய இயலாது. அவை இரண்டுமே அவனுக்கு சம நெருக்கமானவை’ என இன்றும் பொருந்தும் வகையில் அனைவரிடமும் அழுத்தமாய்க் கூறுகிறார். இதைக் கூறிய அவர் மக்களை ஒன்றுபடுத்த தன்னை முழுமையாய் ஒப்புக் கொடுக்கவும் தயாராகவே வாழ்ந்துள்ளார். நவகாளியில் துவங்கி ஜம்மு காஷ்மீர், கொல்கத்தா, பஞ்சாப், பீகார், டெல்லி என பாகிஸ்தானின் லாகூர் உட்பட காந்தி எங்கும் தேவைப்பட்டார். அந்தக் கொந்தளிப்பான சூழலில் அமைதி வேண்டி இருபது வயது இளைஞனாக இடைவிடாத பயணங்கள், உண்ணாநோன்புகள், பிராத்தனைகள் என மேற்கொண்டு குண்டு மார்பைத் துளைக்க ’ராம்’ என அழைத்தபடி உடல் நிலம் சாயும் வினாடி வரை அவர் தன்னை வருத்திக் கொள்ள தயங்கவில்லை.
பாகிஸ்தான் மேற்கொண்ட நடவடிக்கைகளில் குறைபாடுகளை கவனத்தில் கொண்டது போலவே இங்கு இந்து மகாசபா, ராஷ்ட்ரிய சுயம் சேவக் சங் போன்ற அமைப்புகள் தரும் வாக்குறுதிகளில் நிலவிய போலித் தன்மையை கணிக்கவும் அவர் தவறவில்லை. எனவே தான் ‘வகுப்புவாத மோதலுக்கு சாமானிய மக்கள் காரணமில்லை. விரல்விட்டு எண்ணத்தக்க சிலர் இதன் பின்னால் உள்ளனர்’  என்று தெளிவாகக் கூறினார் .அரசுகள் வேறாயினும் இரு நாட்டு மக்களை பிரித்துப் பார்க்கத் துணியாத அவர் இந்தியாவின் மேன்மை மிக்க அணுகுமுறைகளே பாகிஸ்தானிடமும் மாற்றத்தைக் கொண்டு வரும் என நம்பினார். எனவே தான் ஒப்பந்த அடிப்படையில் பாகிஸ்தானுக்கு பணம் தர வேண்டுமெனவும் டெல்லியில் அமைதி நிலவ நடைமுறைப்படுத்த வேண்டிய ஏழு மாற்றங்களை வலியுறுத்தியும் வாழ்வின் இறுதி நாட்களிலும் உண்ணாநோன்பு மேற்கொண்டு அரசு மற்றும் மத அமைப்புகள் அவைகளை ஏற்க வைக்கவும் செய்தார். ’நமக்கு நாமே நஞ்சினை உற்பத்தி செய்து விட்டோம். இந்து மதத்தை காப்பதற்காக இந்தியாவிலுள்ள முஸ்லீம்களை விரோதிகளாக எவரும் நடத்தக் கூடாது. இதே விதி அனைத்து மதங்களுக்கும் பொருந்தும். ஏனெனில் அவை நேர்மையையும் நட்புணர்வையுமே போதிக்கின்றன. மனிதர்களுக்கிடையே வெறுப்பை போதிப்பவர்கள் மத உணர்வு படைத்தவர்களே அல்ல’ என்று தெளிவாக அறிவுறுத்திய காந்தி தன் பிராத்தனைக் கூட்டங்களில் ராமரைப் போலவே சம நிலையில் வைத்து அல்லா ஏசு குருநானக் பாடல்களைப் பாடவும் பிராத்திப்பதிலும் உறுதியாக இருந்தார் . அனைத்து வகையிலும் இப்படிப்பட்ட உறுதியின் காரணமாகத் தான் ஜனவரி 20ல் ஒரு முறை இந்து அமைப்பைச் சேர்ந்த மதன்லாலின் கொலை முயற்சிக்கு ஆளானார் . ஜனவரி 30ல் நாதுராம் வினாயக் கோட்சேயால் சுட்டுக் கொல்லப்பட்டார். 125 ஆண்டுகள் வாழ வேண்டும் என்று விரும்பிய அவர் இந்த 200 நாட்களில் அதை முழுமையாய் கைவிட்டு தன் தேவை இந்த உலகில் உள்ளது என தன் விருப்ப தெய்வமான ராமர் விரும்பும் வரை தான் உயிர் வாழ்ந்தால் போதும் எனும் எண்ணத்திற்கு மாறினார். நவகாளியில் முஸ்லிம்களுக்கு எதிரியாக காட்சியளித்த தான் டெல்லியில் இந்துக்கள் மேற்கொள்ளும் வன்முறையை எதிர்க்கத் துவங்கியதிலிருந்து அவர்களின் எதிரியாக மாறி விட்டோம் என்பதை உணர்ந்தார். ஒவ்வொரு நிமிடமும் தான் கொல்லப்படுவோம் எனும் எதிர்பார்ப்பில் இருந்தார். 
மக்கள் தன் அ`ஹிம்சை வழிமுறையை உண்மையாக ஏற்றதால் வெள்ளையரை வெற்றி கொண்டோம் என நம்பிக் கொண்டிருந்த காந்தி, சுதந்திரத்திற்கு பிறகான காலகட்டத்தில் கிடைத்த அனுபவங்களிலிருந்து மக்கள் அதை முழுமையாக உணர்ந்து ஏற்கவில்லை. குறிப்பிட்ட செயலின் வெற்றிக்கான கருவியாக மட்டுமே அதை பார்த்துள்ளனர் எனும் முடிவிற்கும் வந்தார். இந்தியா மீதான அவரின் பார்வை, செயல்பட்ட வழிமுறை, கூறிய தீர்வுகள், எதிர்பார்ப்புகள் என அனைத்தின் மீதும் ஆயிரம் விமர்சனங்கள் கொண்டவராக ஒருவர் இருந்தாலும் இதை முழுமையாய் வாசிக்கும் போது எந்த அளவு சொல் செயல் இரண்டிற்கும் வேறுபாடற்ற வகையில் உள்ளும் புறமும் உண்மையாய் வாழ்ந்தார் என்பதை உணர முடியும். இதை வாசிக்கும் ஒருவர் இந்த சமூகப் பின்னணியில் மேற்கு வங்கத்தைக் காணும் போது முப்பதாண்டு காலம் கம்யூனிஸ்ட் ஆட்சியில் மதக்கலவரம் நடக்கவில்லை என்பது எவ்வளவு பெரிய சாதனை என்பதை உணரலாம். அதிகாலை 3.30 மணி முதல் இரவு 11 மணி வரை காண வருபவரை சந்தித்தல், கடிதங்களுக்கு பதில் எழுதுதல், ஹரிஜன் இதழுக்கு கட்டுரை எழுதுதல், மக்களை சந்தித்தல், மாலை பிராத்தனையில் ஈடுபடல், வானொலியில் உரை நிகழ்த்துதல், மௌன விரதம் மேற்கொள்வது, உண்ணாநிலைப் போராட்டங்கள் நடத்துவது, கலவர பகுதிகளில் அமைதிப் பணியில் ஈடுபட்ட தன் சிஷ்யர்களுக்கு வழி காட்டுவது என இடைவிடாமல் இயங்கிய மகாத்மாவின் கடைசி 200 நாட்கள் இவை. உடல் மற்றும் மன ஓய்வை விரும்பும் 79 வயதில் கலவர பூமிகளில் இடைவிடாமல் சுற்றியலைந்த காந்தியின் அர்ப்பணிப்பு நிறைந்த வாழ்வின் அழகை தரிசிப்பது இன்றைய காலகட்டத்தில் மிகமிக முக்கியமானது. காந்தியின் 150 வது பிறந்த நாள் நெருங்கும் வேளை இந்தப் புத்தகத்துடன் நள்ளிர வில் சுதந்திரம் புத்தகத்தையும் இணைத்து வாசிப்பது வட இந்திய மக்களின் வாழ்வை இன்றைய அரசியல் கள நிலவரத்துடன் பொருத்திப் புரிந்து கொள்ள உதவும்.
