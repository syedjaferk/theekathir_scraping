
முப்பாலில் கலப்படம் செய்ய முயல வேண்டாம் ஆளுநரே!


நமது நிருபர்
ஆகஸ்ட் 26, 2022
8/26/2022 11:00:50 PM



ஆர்எஸ்எஸ் - பாஜக பரிவாரத்தினர் தங்களது தத்துவ வறுமையின் காரணமாக சனாதனத்திற்கு எதிரான பல்வேறு சிந்தனைப் போக்குகளை தன்னகப்படுத்திக் கொள்ள முயல்கின்றனர். வேத மரபுக்கு எதிராக பெரும் கிளர்ச்சியை நடத்திய கௌதம புத்தரைக்கூட விஷ்ணுவின் அவதாரங் களில் ஒருவராக்க முயன்று தோற்றனர்.
‘பிறப்பொக்கும் எல்லா உயிர்க்கும்’- என்று ரைத்த திருவள்ளுவருக்கு காவிச்சாயம் பூசினர். ‘நீட்டலும் மழித்தலும் வேண்டா’ என்று பேசிய வள்ளுவருக்கு பட்டையடித்து, காவி உடை அணிவித்தனர். ஆனால் அதையும் மீறி திரு வள்ளுவர் தன்னுடைய தனித்த, வேத மரபிற்கு எதிரான பார்வை காரணமாக இவர்களிடம் சிக்காமல் சிறந்து நிற்கிறார்.
ஆனாலும் திருவள்ளுவரை சனாதன குடுவைக்குள் அடைக்கும் வேலையில் தமிழக ஆளுநர் ஆர்.என்.ரவியும் இறங்கியுள்ளார். இவ ருக்கு முன்னோட்டமாக பாஜகவைச் சேர்ந்த தருண் விஜய் என்பவர் கண்டு கொண்டேன், கண்டு கொண்டேன் என வள்ளுவரின் பெருமையைப் பேசி, வடபுலத்திலே அவருக்கு சிலை வைக்கப் போகிறேன் என கிளம்பி கடைசியில் வள்ளுவர் சிலையை கங்கைக் கரையில் மூட்டை கட்டிப் போட்டுவிட்டார்.
தலைநகர் தில்லியில் திருவள்ளுவர் சிலை திறப்பு விழாவில் பேசிய ஆர்.என்.ரவி திருக்குறளை ஆங்கிலத்தில் மொழி பெயர்த்த ஜி.யு.போப் மீது பாய்ந்துள்ளார். திருக்குறள் என்பது பக்தி, வாழ்வியல், பிரபஞ்சம் என அனைத்தையும் உள்ளடக்கியது. ஆனால் ஜி.யு.போப் திருக்குறள் மொழி பெயர்ப்பில் பக்தி என்ற கண்ணோட் டத்தை நீக்கிவிட்டார். பக்தி என்பது வேண்டு மென்றே உள்நோக்கத்துடன் திருக்குறளில் நீக்கப்பட்டுள்ளது என்று குறிப்பிட்டுள்ளார்.
திருக்குறளில் இடம் பெற்றுள்ள கடவுள் வாழ்த்து என்கிற அதிகாரம் கூட இடைச்செருகல் என்ற கருத்தும் உண்டு. ஒரு வாதத்திற்காக திரு வள்ளுவர் கடவுள் வாழ்த்துப் பகுதியை எழுதிய தாகக் கொண்டாலும் சமண சமயத்தைச் சேர்ந்த வள்ளுவர் கூறும் ஆதிபகவன் என்பது முதல் தீர்த்தங்கரரையே குறிக்கும். குறளின் முதல் அதி காரத்தில் கடவுள் என்ற சொல்லே கிடையாது என்று பேராசிரியர் அருணன் முன் வைக்கும் வாதத்தை மறுத்துவிட முடியாது.
கிறித்துவ மதப் போதகராக தமிழ்நாட்டுக்கு வந்த ஜி.யு.போப் திருக்குறளை மட்டுமின்றி நால டியார், திருவாசகம் போன்ற நூல்களையும் மொழி பெயர்த்துள்ளார். தன்னுடைய கல்லறையில் ‘இங்கே ஒரு தமிழ் மாணவன் உறங்கிக் கொண்டி ருக்கிறான்’ என்று பொறித்து வைக்கச் சொன்னவர் அவர். திருவாசகத்திலும் ஜி.யு.போப் பக்தியை நீக்கிவிட்டார் என்று ஆளுநரால் கூற முடியுமா?  குறளில் என்ன இருக்கிறதோ அதைத்தான் மொழி பெயர்ப்பில் கூற முடியுமே தவிர இவர்க ளைப் போல இட்டுக் கட்ட முடியாது அல்லவா? ஆளுநர் முப்பாலாம் திருக்குறளின் கலப்படம் செய்யும் வேலையை விட்டுவிட்டு வேறு வேலை இருந்தால் பார்க்கட்டும்.
