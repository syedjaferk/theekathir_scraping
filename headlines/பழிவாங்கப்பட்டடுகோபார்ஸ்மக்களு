
பழிவாங்கப்பட்ட டுகோபார்ஸ் மக்களும்  புத்துயிர்ப்பு தந்த லியோடால்ஸ்டாயும்- எஸ்.ராமகிருஷ்ணன்


நமது நிருபர்
பிப்ரவரி 17, 2020
2/17/2020 12:00:00 AM



பதினேழாம் நூற்றாண்டிலிருந்து ரஷ்யாவின் தெற்கு பகுதிகளில் வாழ்ந்து வந்த இடையர்களும் விவசாயிகளும் உருவாக்கிய ஒரு மதப் பிரிவு டுகோபார்ஸ்.  இவர்கள் கிறிஸ்தவர்களாக இருந்தாலும் தேவாலயம், மதச்சடங்குகள், பாதிரிகளின் கட்டுப்பாடுகள் யாவற்றையும் எதிர்த்தனர். மனிதனின் மனதே ஆலயம்; மனதைத் தூய்மையாக வைத்துக் கொள்ள வேண்டும்; ஆத்மாவை பலமாகவும் எளிமையாகவும் பரஸ்பர அன்பும் கருணையும் நிரம்பியதாகக் கொண்டிருக்க வேண்டும்; எந்தக் காரணம் கொண்டும் வன்முறை, கொலை கூடாது; மனிதர்களில்  உயர்வு தாழ்வு கிடையாது. ஆகவே தங்களை ஆத்மப் போராளிகள் என்று அழைத்துக் கொண்ட இவர்கள் எலிஸ்தவ்போல், டிப்லி வஸ் போன்ற பகுதிகளில் விவசாயப்பண்ணை அமைத்து  சிறு சிறு கிராமங்களாக வாழ்ந்தனர்.  காந்தி,  டால்ஸ்டாயிடம் இருந்து கற்றுக்கொண்ட பல விஷயங்கள் டுகோபார்ஸ் மக்கள் தங்கள் வாழ்வில் கடைப்பிடித்து வந்த பழக்கங்களே.  டால்ஸ்டாயின் படைப்புகள் எந்த அறத்தை  வலியுறுத்தியதோ  அதே விஷயங்களைத் தங்களது வாழ்வில் கடைப்பிடித்தவர்கள் டுகோபார்கள்.  அதனால் டால்ஸ்டாய் அவர்களைத் தனது எண்ணங்களை நடைமுறைப்படுத்தும் முன்னோடிகளாகக் கருதினார். டுகோபார்ஸின் வாழ்க்கை இயற்கையோடு இணைந்து மகத்தானதாக உள்ளதைக்  கண்டு டால்ஸ்டாய் வியந்து போற்றியிருக்கிறார்.  கிராமங்களின் வீதிகள் பெரியதாக இருக்க வேண்டும்.  மண்ணில்தான் வீடு கட்ட வேண்டும். அடிப்படை வசதிகளுக்கு மேல் உடையோ, உடைமைகளோ வைத்துக்கொள்ளக் கூடாது.  பணத்தை ஒருபோதும் பெரிதாக நினைக்க கூடாது. விலங்குகள் மற்றும் விவசாய உடைமைகள் பொதுவில் பகிர்ந்து கொள்ளப்பட வேண்டும். ஆனோ பெண்ணோ யாராக இருந்தாலும் கட்டாயம் தங்களாலான வேலையைச்  செய்தேயாகவேண்டும்.  வயதானவர்களை ஊரே பராமரிக்கும். ஊரின் நிர்வாகத்தை கவனிக்க அவர்களே குழு அமைத்துக் கொள்வார்கள். ஆகவே அரசாங்கத்தின் எந்த உதவியும் தேவை இல்லாமல் அவர்களே தங்களுக்கான சாலைகள்,  அடிப்படை வசதிகளை அமைத்துக் கொண்டார்கள். குளியலுக்காகப்  பொதுக்குளியல் கூடம் அவர்களிடம் இருந்தது.  இயந்திரங்களைப் பயன்படுத்தாமல் கையால் வேலை செய்வதே அவர்களின் பாணி. எங்கே செல்லும் போதும் நடந்து போவதையே அவர்கள் விரும்பினார்கள். இவை எல்லாவற்றையும் விட அவர்கள் ராணுவ சேவையை வெறுத்தனர்.  ஒரு ஆண் கூட ராணுவத்தில் போய் பணியாற்றக் கூடாது என்பதில் கவனமாக இருந்தனர்.  ராணுவம் என்பது ஆயுதங்களால் மனிதனை அச்சுறுத்தி அடக்கக் கூடியது. ஆகவே ராணுவ சேவை எப்போதுமே சமாதானத்திற்கு எதிரானது என்று தங்கள் எதிர்ப்பைக் காட்ட தங்களது அத்தனை ஆயுதங்களையும் தீயிட்டுக் கொளுத்தினார்கள்.  இன்னொரு பக்கம் தங்களை அரசு கண்டுகொள்ளவே இல்லை என்பதால் அரசுக்குச் செலுத்த வேண்டிய வரி, நில அளவை,  மக்கள் தொகை கணக்கெடுப்பு எதையும் அவர்கள் செயல்படுத்த அனுமதிக்க வில்லை. தாங்கள் ஒரு தனி ராஜ்யம் போலவே அமைதியாக வாழ்ந்தார்கள்.  ஆனால் மக்கள் நிம்மதியாக ஒதுங்கி வாழ அரசு ஒருபோதும் அனுமதிக்காதுதானே!  ஆகவே கசாக்கிய படையை அனுப்பி அவர்களை  ராணுவத்தில் சேர்க்க முயன்றது.  மறுத்தவர்களைக்  கைதுசெய்து சிறையில் அடைத்தார்கள். டுகோபார்ஸின் ஒரு கிராமத்தைச் சுற்றி வளைத்து அவர்களை அடிபணியும் படியாக அடித்தார்கள் . அடியைத் தாங்களே முன்வந்து ஏற்றுக் கொண்டபோதும் ஒருவரும் அடிபணியவேயில்லை. வன்முறை கட்டவிழ்த்துவிடப்பட்டது.  கை, கால்கள் ஒடிக்கப்பட்டு சைபீரிய  சிறைகளில் அடைக்கப்பட்டனர்.  பல ஊர்கள் தீக்கிரையாக்கப் பட்டன. வீடுகள் நொறுக்கப்பட்டன. ஆனால் அவர்களின் ஆத்ம பலம் குறையவே இல்லை. பெண்களும் குழந்தைகளும் கூட இந்த வெறியாட்டத்தில் இருந்து தப்பிக்க வில்லை.  அப்போதுதான் டால்ஸ்டாய்,  அவர்களுக்கு ஆதரவாக  அறிக்கை வெளியிட்டதோடு உங்கள் பக்கம் கடவுள் இருக்கிறார்; தைரியமாக இருங்கள் என்று ஊக்கப்படுத்தினார்.  அன்றிலிருந்து டுகோபார்ஸ் மக்கள் டால்ஸ்டாயைத் தங்களது ரட்சகராகவே கருதினார்கள்.  அவர்களுக்காக அரசிடம் டால்ஸ்டாய் முறையிட்டார்.  உலகெங்கும் உள்ள பத்திரிக்கைகளின் கவனத்திற்குக்  கொண்டு சென்றார்.  இதற்காக மதவாதிகள் டால்ஸ்டாயைக் கடுமையாக எதிர்த்தனர். டுகோபார்ஸ் போன்ற இழிவான மக்களுக்காகப் போராடாதீர்கள் என்று டால்ஸ்டாய்க்கு எச்சரிக்கை விடுத்தனர் நிலப்பிரபுக்கள்.  ஆனால் அந்த எளிய மக்களின் பக்கமே டால்ஸ்டாய் நின்றார்.  அவர்கள் போராட்டத்திற்குத் துணைநின்றார்.  அரசாங்கத்தின் கண்களில் இருந்து தப்பி ஓடிவரும் டுகோபார்ஸ்  இயக்கத் தவர்களுக்குத்  தனது வீட்டைப் புகலிடம் ஆக்கினார்.  அவர்களது நியாயத்திற்காக வாதாடினார்.   இந்த நிலையில் ரஷ்ய  அரசாங்கம் 40 ஆயிரம் மக்கள் தொகை கொண்ட டுகோபார்ஸ் பிரிவினர் மொத்தமாக நாட்டை விட்டு வெளியேறிப் போவதென்றால் ஒத்துக் கொள்வதாக சொன்னது.  அப்போது கூட அவர்கள் இனி ஒருபோதும் ரஷ்யாவிற்குத் திரும்பி வரக்கூடாது; தங்களது பயணச் செலவை தாங்களே பார்த்துக் கொள்ள வேண்டும்;  சைபீரிய சிறையில் உள்ள கைதிகள் தண்டனைக்காலம் முடிந்த பிறகே நாட்டைவிட்டு வெளியேற அனுமதிப்பார்கள் என்ற நிபந்தனைகளை விதித்தது.  அவர்கள் ஒத்துக் கொண்டார்கள்.  முதற்கட்டமாக ஏழாயிரத்து 500 பேர் ரஷ்யாவை விட்டுப் புறப்பட முடிவு செய்தனர்.  கனடா அரசு அவர்களை ஏற்றுக் கொள்வதாக அறிவித்தது. ஆனால் 6 ஆயிரம் மைல் பயணம் செய்ய வேண்டும்.  அது பெரிய சவால் . ஆகவே டால்ஸ்டாய் தனது நாவலில் இருந்து கிடைக்கும் பணத்தை வைத்துக் கொண்டு அவர்களுக்கு உதவத் திட்டமிட்டார். அதற்காக நாவலைத் தொடராக வெளியிட முன் வந்தார். ஒரே நேரத்தில்  ஆங்கிலம், பிரெஞ்சு, ஜெர்மன் உள்ளிட்ட மொழிகளில் அது வெளியாக வேண்டும்.  அப்போதுதான் அதிக ராயல்டி கிடைக்கும் என்று முயற்சி செய்தார்.  டால்ஸ்டாயின் விருப்பப்படி 1899 ஆம் ஆண்டு தொடர்கதை நீவா என்ற இதழில் ஆரம்பிக்கப்பட்டது. அதற்காக 12 ஆயிரம் ரூபிள் பணம் பெறப்பட்டு டுகோபார்ஸ்  இயக்கத்திடம் ஒப்படைக்கப்பட்டது.  ஒரு நாளைக்குப் பத்து மணி நேரம் தொடர்ந்து எழுதினார்.  உடல்நலக் கோளாறு ஏற்பட்டது.  வேளாவேளைக்கு உணவு சாப்பிடக்கூட  மறந்து  எழுதிக்கொண்டே இருந்தார். பாதி உறக்கத்திலிருந்து எழுந்து  மெழுகுவர்த்தி உதவியால் எழுதியதும் நடந்தேறியது. தன்னைக் காண வந்த மகள்களைக்கூட அவர் பார்க்க அனுமதிக்கவில்லை. உறக்கத்தில் நாவலைப் பற்றி புலம்பியதைக் கண்டு மனைவி பயந்து போனார். எங்கே ஒருவேளை இந்த நாவலை முடிக்காமல் இறந்து போய் விடுவாரோ என்ற பயம் அவருக்கு உருவானது.  நாவல் பாதி  எழுதும்போது டால்ஸ்டாய் கடுமையாக நோய்வாய்ப்பட்டார்.  நாவலை அப்படியே முடித்து விடும் படியாக மனைவி வற்புறுத்தினார்.  ஆனால் டால்ஸ்டாய் கேட்கவே இல்லை. அவர் நோய் நீங்கியதும் நாவலைத் தொடர ஆரம்பித்தார்.  நாவல் 1899 டிசம்பர் 19 அன்று முடிவு பெற்றது. தான் நேசித்த மக்களைக் காப்பாற்ற வேண்டி ஒரு எழுத்தாளர் எழுதிய ஒரே நாவல் இதுவே. இது போல உலகில் வேறு எங்கும் நடைபெறவே இல்லை.  எழுத்தாளனாக,  தான் எதை அறமாகக் கொண்டிருந்தாரோ  அதை நடைமுறை வாழ்வில் டால்ஸ்டாய் சாதித்துக் காட்டியிருக்கிறார்.  புத்துயிர்ப்பு என்ற அந்த நாவலின் காரணமாக உருவான வழக்குகள், தடைகள்,  எதிர்ப்புக் குரல்கள் என பிரச்சனைகள் அத்தனையையும் ஒருங்கே சந்தித்தார் டால்ஸ்டாய்.   ( “உலக இலக்கியப் பேருரைகள்” நூலிலிருந்து )
