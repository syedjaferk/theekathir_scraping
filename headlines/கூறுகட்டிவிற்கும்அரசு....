
கூறுகட்டி விற்கும் அரசு.... 


நமது நிருபர்
ஆகஸ்ட் 25, 2021
8/25/2021 12:00:00 AM



2014ல் பிரதமரானதும் மோடி ‘மக்கள் சேவகன்’ நான் என்று சொல்லிக் கொண்டார். ஆனால் அவர் சேவகம் செய்வது இந்துத்துவாகொள்கையின் ஆர்எஸ்எஸ் அமைப்புக்கும் நிதி மூலதனத்தின் கார்ப்பரேட் பெரு முதலாளிகளுக்கும் தான் என்பது  கடந்த ஏழாண்டு காலமாகநிரூபணமாகிக் கொண்டிருக்கிறது.
வாஜ்பாய் ஆட்சிக் காலத்தில் பொதுத்துறை பங்கு விற்பனைக்கென்றே ஒரு அமைச்சகம் உருவாக்கப்பட்டது. இன்றோ மொத்த அமைச்சரவையுமே அப்படித்தான் செயல்படுகிறது. எல்லா அமைச்சகமும் பிரதமர் அலுவலகம் மூலமாகவே இயங்குவதால் அவரது நண்பர்கள் அதானி, அம்பானி வகையறாக்களுக்கு நாட்டின் அனைத்துப் பொதுத் துறைகளையுமே படையலாக்கி வருகிறது நிதியமைச்சகம்.நிதியமைச்சர் நிர்மலா சீதாராமனின் வேலையே எந்தெந்த துறையை எப்படியெப்படி பிரித்து யார் யாருக்குக் கொடுக்கலாம்? அதை எந்தெந்தக் காலத்தில் செயல்படுத்தலாம் என்பதாகவே இருந்து வருகிறது. அவர் திருவாய் மலர்ந்தாலே எந்தத்துறை பலியாகப் போகிறதுஎன்ற அச்சமே தோன்றுகிறது. கார்ப்பரேட்டுகளின் கண்ணசைவுக்கு ஏற்ப, கால அவகாசங்களுக்கு ஏற்ப, விருப்பங்களுக்கு ஏற்ப, அமைச்சரின் பட்டியல் அவ்வப்போது வெளியிடப்படுகிறது.
திறமையான அரசாங்கம் என்பது ஏழை, எளிய மக்களை வதைக்காமல் செல்வந்தர்க ளிடம் வரிவசூல் செய்து- தொழில்களை திறமையாக நடத்தி லாபமீட்டி நலத்திட்டங்களை நடைமுறைப்படுத்துவது தான். ஆனால் மோடியின் ‘மக்கள் சேவை’ அரசாங்கமோ, முந்தைய காலத்தில் உருவாக்கி வைத்திருந்த நவரத்தினங்களை, மேன்மைகளை எல்லாம் பாழாக்கி, அவற்றை வேண்டியவர்களுக்கு அடிமாட்டு விலைக்கு விற்பதையே வாடிக்கை யாகக் கொண்டிருக்கிறது.இப்படியே போய்க் கொண்டிருந்தால் இன்னும் நான்காண்டு காலத்துக்கு விற்பதற்கு ஏதும் இருக்காதோ என்ற நிலையை ஏற்படுத்தி விடுவார்கள்.இப்போது நிதியமைச்சர் அறி வித்திருக்கும் திட்டத்திற்குப் பெயர் ‘தேசிய பணமாக்கல் திட்டம்’. இதில் 13 துறைகளில் எந்தெந்த அளவு குத்தகைக்கு விடுவது என்றும்அதற்கு எவ்வளவு தொகை என்றும் ஒன்றிய அரசின் முதலீடு மற்றும் பொதுச் சொத்து மேலாண்மைத்துறையின் செயலாளர் துகின்காந்தாபாண்டே  பட்டியல் வெளியிட்டுள்ளார். 
சாலை, ரயில்வே, மின்சாரம், இயற்கை எரிவாயு, சுரங்கம், விமான நிலையம், துறைமுகம், விளையாட்டு அரங்கம் உள்ளிட்டவை இடம் பெறுகின்றன. இதையெல்லாம் ரூ.6லட்சம் கோடிக்கு ஏலம் விட்டு வளர்ச்சித் திட்டங்களுக்கு செலவிடப் போகிறார்களாம். நல்ல காலம் வரப்போகிறது என்று சொல்லி ஆட்சிக்கு வந்தவர்களால் நாட்டுக்கு கேடு காலம் தான் ஏற்பட்டுள்ளது. கொரோனாவால் பாதிக்கப்பட்ட மக்களுக்கு தடுப்பூசியும் நிவாரணமும் வழங்காமல் வஞ்சிக் கிறார்கள். இத்தகைய கேடு கெட்ட ஆட்சியை அகற்றிட நாட்டு மக்கள் கிளர்ந்தெழுவது ஒன்றே நாட்டின் வளங்களை காப்பாற்றும். இல்லையேல் ஒட்டு மொத்த நாட்டையும் கூறு போட்டு விற்று விடுவார்கள்.
