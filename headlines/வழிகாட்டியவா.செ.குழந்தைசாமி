
வழிகாட்டிய வா. செ. குழந்தைசாமி


நமது நிருபர்
ஜூலை 15, 2019
7/15/2019 12:00:00 AM



“சிக்காகோ நகர் வீதியிலே தோழர்கள் சிந்திய ரத்தத்தில் தோய்த்தெடுத்த செங்கொடி” பற்றி மேதினத்தில் முழக்கம் வான்தொடும். அதே நகரில் செந்தமிழுக்கு மாநாடு நடைபெற்று முடிந்துள்ளது. இதற்கு உந்துதலாக இருந்தவர் அண்ணாப் பல்கலைக்கழக மேநாள் துணைவேந்தர்,தமிழறிஞர், கவிஞர் குலோத்துங்கன் என்கிற வா.செ.குழந்தைசாமி என்பது முக்கியமானது. 2015-ல் உலகத் திருக்குறள் ஆய்வு மாநாடு நடைபெற்றபோது அமெரிக்காவில் உலகத் தமிழ் ஆராய்ச்சி மாநாடு நடத்தும் யோசனையை முன்வைத்தார். அதன் தொடர்ச்சிதான் இந்த மாநாடு என்கிற தகவலை வட அமெரிக்கத் தமிழ்ச்சங்கங்களின் பேரவைத்தலைவர் சுந்தர் குப்புசாமி தெரிவித்தார். தமெரிக்கா (அமெரிக்காவாழ் தமிழர்களுக்கான நிகழ்ச்சிகளைக் கொண்ட ) தொலைக்காட்சி நேர்காணலில் அவர் இதனைக் கூறியது மகிழ்ச்சியாக இருந்தது. ஆனால் இந்த மாநாட்டில் குழந்தைசாமி பங்கேற்க இயலாமல் போனது வருத்தத்திற்குரியது. இருப்பினும் அவர் போட்ட வித்து சிக்காகோ நகரில் ஒற்றை விழாவாக நில்லாமல் முப்பெரும் விழாவாக மலர்ந்தது.   வட அமெரிக்கத் தமிழ்ச்சங்கங்கள் பேரவையின் 32 வது ஆண்டுவிழா, சிக்காகோ தமிழ்ச்சங்கத்தின் பொன்விழா, 10 ஆவது உலகத்தமிழ் ஆராய்ச்சி மாநாடு என்பதாக முப்பெரும்விழா அமைந்தது.  தமிழ் அறிஞர்கள், ஆர்வலர்கள் ஓய்ந்திருக்கவில்லை என்பதற்கு அடையாளமாக 1150 கட்டுரைகளின் சுருக்கம் வரப்பெற்று 133 கட்டுரைகள் கோரப்பட்டு அவற்றிலிருந்து 72 கட்டுரைகள் சமர்ப்பிக்கப்பட்டது.  ஆராய்ச்சியை மட்டும் மையப்படுத்தாமல் 150 கலைஞர்கள் பங்கேற்ற முரசு சிம்பொனி எனும் கலப்பிசை, தமிழ்த்தேனீ, குறள் தேனீ போன்ற பெயர்களில் மாணவர்களுக்கான போட்டிகள், அமெரிக்கத் தமிழ் முன்னோடிகள் விருது, தமிழ் மாணவன் என்று தன்னை அடையாளப்படுத்திய ஜி.யு.போப் 200 ஆண்டு எனப் பரந்து விரிந்த நிகழ்வுகள் சிக்காக்கோவை வியப்பிலாழ்த்தின.  சிக்காக்கோ தமிழ்ச்சங்கம் என்று இப்போது கூறப்படுகிறது. ஆனால் 1969 ஆம் ஆண்டு 40 தமிழ்க்குடும்பங்கள் சேர்ந்து பிக்னிக் சென்றபோது தொடங்கப்பட்ட காலத்தில் இதன் பெயர் பாரதி பண்பாட்டுக் கழகம். பத்து ஆண்டுகள் கழித்துதான் சிக்காகோ தமிழ்ச்சங்கம் ஆனது.  தமெரிக்கா டிவி நேர்காணலில் இதனைப் பகிர்ந்துகொண்ட சங்கத்தின் தலைவர் மணி குணசேகரன் 50ஆவது ஆண்டுவிழாவில் 50 பறைக்கலைஞர்கள் பங்கேற்ற பொன்பறை நிகழ்ச்சி நடத்தியது போற்றத்தக்கது. முதன்முதலில் அச்சிடப்பட்ட திருக்குறளையும் தொல்காப்பியத்தையும் காட்சிப்படுத்தியது மெச்சத்தக்கது. ஆசியக்கண்டத்திலிருந்து முதன்முதலாக அமெரிக்கக் கண்டத்திற்குள் சென்றிருக்கும் தமிழ், இனி பிற கண்டங்களுக்கும் பரவுவதாக 11ஆவது உலகத் தமிழாராய்ச்சி மாநாடு அமையும் என நம்பலாம்.
