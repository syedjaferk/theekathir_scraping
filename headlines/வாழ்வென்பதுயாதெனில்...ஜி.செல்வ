
வாழ்வென்பது யாதெனில்...   ஜி.செல்வா


நமது நிருபர்
ஆகஸ்ட் 12, 2019
8/12/2019 12:00:00 AM



“பூட்டி வைப்பதற்கு எந்த பொருளும் இல்லாத வர்கள் பாக்கியசாலிகள்” என்கின்ற ஒரு  சொற்றொடரை ‘குற்றமும் தண்டனையும்’ நாவலில்  தஸ்தாயெவ்ஸ்கி எழுதி இருப்பார். இந்த வார்த்தையில் உள் பொதிந்துள்ள உண்மை அர்த்தம் யாது? இப்படிப்பட்ட பாக்கியசாலிகளை அடையாளம் காண்பது எப்படி? அவர்களது வாழ்வனுபவத்திலிருந்து சக மனிதர்கள், சமூகம் கற்க வேண்டியது என்ன? இப்படியான கேள்விகளுக்கும் உரையாடல் களுக்கும் உகந்த இலக்கியப் பிரதியை வழங்கியிருக்கிறார் எழுத்தாளர் பாக்கியம் சங்கர்.  வியாபித்து, பெருத்து வளர்ந்து கொண்டிருக்கும்  பெரு நகரத்தின் நிலப்பரப்பில் பாக்கி யம் சங்கர் பார்த்து, உரையாடி, வாழ்ந்த மனிதர்களின் வாழ்வியல் அனுபவங்களின் தொகுப்பு தான் ‘நான்காம் சுவர்’. வானுயர்ந்த கட்டடங்கள், விண்ணைக்கிழித்து பரவும் ஏவுகணைகள், பூமிக்குள் ஓடும் ரயில்கள், உலகத்தையே  ஒற்றை கைக்குள் அடக்கும் தகவல் தொழில்நுட்பத்தின்  சாதனைகள் போன்றவைகளை வளர்ச்சியின் அடையாளங்களாக அதிகார வர்க்கம் கற்பித்துக் கொண்டி ருக்கிறது. இந்நூலோ, இதற்கெல்லாம் அச்சாணியாக உழன்று கொண்டிருக்கும் உழைக்கும் மக்களின் வாழ்வியலை, அவர்தம் பாடு களை, கொண்டாட்டங்களை, ஏக்கங்களை எதிர்பார்ப்புகளை எவ்வித பாசாங்குமற்ற மொழி யில் பேசுகிறது.  உடற்கூராய்வு செய்யும் மருத்துவமனையை, கூராய்வு செய்து, பொதுசமூகம் ஏற்றி வைத்துள்ள உளவியலை எள்ளி நகையாடுகிறது இந்நூலில் உள்ள சில கட்டுரைகள். பிணவறையில் நடைபெறும் உரையாடல்கள் உயிருள்ள மனித உடல்கள் வாங்கவேண்டிய உயிர் ததும்பும் வார்த்தைகள்.  எவ்வளவுதான் சமூகம் மேம்பாடு அடைந்ததாக பீற்றிக் கொண்டாலும் பீ கழிவுகளை, குப்பைகளை, பிணங்களை அகற்ற காலங்காலமாக திருப்பால், மாலகொண்டையா, ஒய்யாரம், தேசப்பன், தருமன் ஆகியோரின் வம்சமே எழுதப்படா மல்குத்தகை விடப்பட்ட அயோக்கியத்தனத்தை, அழிச்சாட்டியங்களை ‘நாகரீக மனிதசமூகம்’ கண்டும் காணாமல் செல்லும் போக்கை மிக நுட்பமாக பேசுகின்றன நான்காம் சுவரின் எழுத்துக்கள். “யாருக்கு வேண்டுமானாலும் எப்போது வேண்டுமானாலும் மனநலம் பாதிக்கப்படலாம்.. ஆகவே ஒருவரை ‘மனநோயாளி’ என்றும் ‘பைத்தியக்காரன்’ என்றும் சொல்லாமல் இருக்க பழகுங்கள்..”என மனநல காப்பகத்தில் பொறிக்கப்பட்டி ருந்த எழுத்துக்களை சுட்டிக்காட்டி, அங்குள்ள மனி தர்களை பேச வைத்து காப்ப கத்துக்கு வெளியே இருக்கும் மனித மனங்களுக்கு வைத்தியம் பார்க்கப்பட்டிருக்கிறது ‘பசுமை போர்த்தி பிள்ளைகள்’ கட்டுரை. போதைக்கு உள்ளான ‘கால்பந்தாட்ட வீரர்’ அதிலிருந்து மீண்ட அன்பெனும் கதையை அசாத்தியமான மொழியில் எடுத்தாண்டுள்ளார் பாக்கியம் சங்கர். தனது குடும்பத்தில் தனது சகோதரன் திருநங்கையாக உருமாறிய கதையை, ஊர் பேசிய வார்த்தைகளை,  உயிர் கொடுத்த தாய் எதிர்கொண்ட வலியை, உலகறிய சொல்லி, “என் கூடப் பொறந்தவங்க மொத்தம் நாலு பேர்.. அதுல ஒருத்தவங்க திருநங்கை” என்று சொல்லிக் கொள்வதில் எனக்கு பெருமை பொங்குகிறது. வாழ்தலின் நம்பிக்கையை சுதா அம்மாவிடம் இருந்து நான் பார்க்கிறேன்...என்கிறார் பாக்கியம் சங்கர். கனவுகளை சுமந்து திரிந்த பல மனிதர்களின் எண்ண ஓட்டத்தை எள்ளல் மொழிநடையில் எடுத்தாண்டு எழுதி இருந்தாலும்  அம்மனிதர்களின் கனவுகள் சிதைக்கப்பட்ட அரசியலை தவறவிடாமல் பேசியதில்தான் இக்கட்டுரையின்களின் வெற்றி அடங்கி இருக்கிறது.  கட்டுமானம், ஓவியம், முறை சாரா பணிகளை செய்து வரும் மக்களின் வாழ்வியலைப் படம் பிடிப்பதும் ஊடாக கடந்த இருபத்தைந்து ஆண்டுகளில் நவீன தாராளமயமாக்கல் கொள்கை எத்தகைய தாக்கத்தை உடல் உழைப்பு தொழி லாளர்களிடம் உருவாக்கியுள்ளது என்பதை பேசுபொருளாக மாற்றியிருக்கிறது இக்கட்டு ரைகள். இன்னும் குறிப்பாக புலம்பெயர் தொழிலாளர்களின் வலிமிகுந்த வாழ்க்கை, அம்மனி தர்கள்  முன்னேற்றம்காண உழன்று கொண்டிருக்கும் மனிதர்கள் பேசும் வார்த்தைகள் மானுட சமூகம்  ஜீவித்துக் கொண்டி ருக்கும் ரகசியத்தை எடுத்துச் சொல்கின்றன.  நரிக்குறவர்கள், பார்வையற்றவர்கள், தொழு நோயாளிகள் இத்தகைய மனிதர்க ளோடு இரண்டறகலந்து உறவாடி உயிர்ப்பூட்டும் மனிதர்களின் வாழ்வனுபவங்கள் இத்தொகுப்பின் வழியாக வாசிக்கும்போது பரவசம் ஊட்டு கின்றன. வாழ்வின் அர்த்தத்தை சுவைபடப் புரிய வைக்கின்றன. சிறைக் கொட்டடியில் சிக்குண்ட மனிதர்கள் சொல்லித்தரும் வாழ்வியல் அனுபவங்கள் சிக்குண்ட மனித மனங்களை சிக்கெடுத்து செயல்பட உத்வேகம் அளிக்கும். உழைக்கும் மக்களின் வரலாறு கள் பதிவு செய்வதும் அவர்களின் வாழ்வில் அனுபவங்களை பொது சமூகம் உள்வாங்கி நடைபோடு வதும்  அவசியம். அத்தகு பணியை திறம்பட செய்துள்ளார் பாக்கியம் சங்கர். ஆனந்த விகடன் இதழில் தொடராக எழுதிய கட்டுரைகளின் தொகுப்பு உழைக்கும் மக்களின் உயிர்ப்பூட்டும் வாழ்வியலை உயிர்ப்போடு படம்பிடித்து சக மனிதர்களோடு, உறவாடி பயணம் செய்ய வழிகாட்டுகிறது.
