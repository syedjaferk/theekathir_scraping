
விஷம் முறித்த விபத்து  - ஆர்.செம்மலர்


நமது நிருபர்
செப்டம்பர் 29, 2019
9/29/2019 12:00:00 AM



சிறுகதை
அருணாவும் ரோஸியும் பேசிக் கொண்டிருந்த னர். திடீரென வந்த நெஞ்சு வலி அருணாவை  மயக்கத்தில் ஆழ்த்தியது.அதைக் கண்டு ஒரு கணம் திகைத்த ரோஸி வேகமாய் உள்ளே சென்று தண்ணீர் கொண்டு வந்து முகத்தில் தெளித்தாள். அதன்  பிறகும் அவளிடம் அசைவில்லாததால்  பதட்டமானாள். ‘தம்பி தம்பி’ என மகன் கிறிஸ்டோபரை சத்தமிட்டு  அழைத்தாள். பாத்ரூமிலிருந்து ஓடி வந்தவன் உடனடி யாய் ஒரு ஆட்டோ மூலம் அருகில் இருந்த மருத்துவ மனைக்கு அழைத்து சென்றான். போகும் போதே  அருணா வின் கணவர் உதயனுக்கு போன் செய்தான். அவர் வெளி யூர் போயிருப்பதை அறிந்ததும் மருத்துவமனையில் அவளை சேர்த்து விட்டு அவள் மகன் ரவிக்கு  தகவல் தந்தான்.     அம்மா அட்மிட் எனும் செய்தி தந்த பதட்டத்துடன் வண்டியை வேகமாய் ஓட்டிய ரவி விபத்தில் சிக்கினான்.  மண்டையில் பலத்த அடிபட! நிறைய ரத்த சேதமானது! அந்த இடத்தில் இருந்த டிராபிக் போலீஸ்  அவன் செல்லில் கடைசியாய் அழைத்திருந்த என்ணிற்கு தகவல்  தர அது பலரிடமும் சுற்றி அலைந்து கிறிஸ்டோபரிடம் வந்து சேர்ந்தது.
அம்மாவிடம் சொல்லி விட்டு உடனே அரசு மருத்துவ மனைக்கு சென்று உடனடி வேலைகளை கவனித்தான். பிறகு விபரம் எதுவும் கூறாமல் ரவியின் தந்தையை வரச்  சொல்லி தகவல் தர. அங்கு வந்த உதயன் ரவிக்கு விபத்து  எனத் தெரிந்து ஒரு கணம் அதிர்ச்சியில் உறைந்தவ ராய் சுவரில் சாய்ந்தார். கிறிஸ்டோபர் ஓடிப் போய்  தண்ணீரும் காப்பியும் வாங்கி வந்து  ஆசுவாசப்படுத்தி யதில் சற்று நிதானமானார். எமர்ஜென்சி பிரிவின் மருத்துவர் வெளியே வந்து ரவியின் தந்தையிடம் அவன் நிலைமையைக் கூறி ஆபரேசனுக்கு  கையெழுத்து பெற்றார். அத்துடன் ரத்தம்  நிறைய வெளியேறி உள்ளது. எனவே உடனடியாக ரத்தம்  தேவைப்படும் என்றார்.
அவனுடையது மிகவும் அரிதான ஓ நெகடிவ் ரத்தம்!  தன் ரத்தம் அவனுக்கு  பொருந்தாது, மனைவியும் ஆஸ்பத்திரியில் என்ன செய்வது எனக் கூறி கைபி சைந்து நின்றவரிடம் மருத்துவர், “இங்கும் அது ஸ்டாக்  இல்லை. கீழே பிளட் பேங்க் செல்லுங்கள். அவர்களிடம்  சில போன் நம்பர்கள் உள்ளன. அதைப் பெற்று முயற்சி செய்யுங்கள். இப்போது செய்துள்ள சிகிச்சை  இன்னும் பத்து மணி நேரம் வரை தாங்கும்” என்றார். அவருடைய முதல் அழைப்பிலேயே இரண்டு பேரை  உடன் அழைத்துக் கொண்டு அங்கு வந்தவன் எதிர்வீட்டு  அசோக். அவனை அங்கு எதிர்பார்க்காத உதயன் “இங்கே  எங்கு வந்தாய்” என்பது போல்  புருவம் உயர்த்தினார். “உங்க போன் வந்ததும் எங்க இரத்த தான கழகத்தி லிருந்து எங்களை அனுப்பி வெச்சாங்க அதான் வந்தேன்”  என்று நெருக்கம் காட்டும் புன்சிரிப்பை முகத்தில் தவழவிட்ட படி முதலில் வந்த வேலையை கவனிக்க சென்றான். பிறகு சஞ்சலம் நிறைந்த மனதுடன் இருந்த உதய னின் அருகில் அமைதியாய் வந்து நின்று அவர் கைகளை  ஆதரவாய்ப் பற்றிக் கொண்டான். கண்ணில் நீர் தளும்ப  நின்றவரை இயல்பு நிலைக்கு கொண்டு வரும் வகையில்  கேண்டீனுக்கு அழைத்து சென்றான்.
சற்று மனம் அமைதிப்பட்டதும் “நீ எப்பவும் அமைதியா இருப்பியே இந்த மாதிரி வேலையெல்லாம் செய்யறியா?” என்று  ஆச்சரியத்துடன் கேட்டார். “ஆமாங்க அங்கிள்.. அக்கம்பக்கத்துல பார்க்கிற சின்னச்சின்ன பிரச்சனைகளை சரி செய்யறது. அவங்க ஒத்துமை கெடாம பார்த்துக்கறதுன்னு நிறைய செய்யறோம். அதுக்கு முதல்ல மனுசங்க உயிரைக் காப்பாத்தறது தான் ரொம்ப முக்கியம்னு இதுக்கு முன்னுரிமை குடுத்து செய்யறோம் “என்றவனிடம்” ரொம்ப சந்தோஷம்ப்பா” என்று அந்த சோகத்திலும் மகிழ்ச்சியை தெரிவித்தார் உதயன். “சரி அப்புறம் பேசலாம் அங்கிள்” என்றபடி மருத்து வரைப் பார்க்க நகர்ந்தான் அசோக். 
அந்த தனியார் ஆஸ்பத்திரி முதலுதவி செய்தததில்  மயக்கம் தெளிந்த அருணா இன்னும் தன் மகனோ  அவரோ வரவில்லையே என்று ரோஸியிடம் ஆதங்கத்து டன்  கிணற்றுக்குள்ளிருந்து வருவது போன்ற குரலில் கேட்டாள். கிரிஸ்டோபர் கூறியபடி ரவிக்கு நடந்த விபத்து தெரிந்தும் அருணாவிடம் அதைக்  கூறாமல், “என்ன வேலையோ என்னமோ முடிச்சிட்டு வரட்டும், நான் தான் உன்கூடவே இருக்கனே” என்று சமாதானம் கூறி அவளை ஆறுதல் படுத்தினாள் ரோஸி. நீண்ட நேரம் கழித்து கனத்த மனதுடன் வந்த உதயன்,  “தன்னைக் காண வந்த மகனுக்கு ஏற்பட்ட  விபத்தை யும் அதுவரை நடந்த மற்ற விபரங்களையும்” கூறியதும்  உடனே மகனைப் பார்க்க வேண்டும் என்று கதற ஆரம்பித்தாள் அருணா. அவளைப் பரிசோதித்த மருத்துவர்கள்  ரத்த அழுத்தம் மிக அதிகமாய் இருப்பதால் ஒரு வாரம் மருத்துவ  கண்காணிப்பில் படுத்திருக்க வேண்டும் எனக் கூறவும்  உதயன் அவர்களிடம் விபரங்களைக் கூறி அங்கிருந்து  அவளை டிஸ்சார்ஜ் செய்யவும், அரசு மருத்துவமனையில் அனுமதிப்பதற்குமான ஏற்பாடுகளைச் செய்தார்.
தீவிர கவனிப்பில் இருந்து நலமாகிய ரவி வார்டுக்கு  வந்து மூன்று நாளாகிறது. அவன் விரைவில் நலம் பெற்று வருவதாக மருத்துவர் சொன்னது தெம்பு தர கணவரின் வருகையை எதிர்பார்த்து படுத்திருந்தாள். பாரா முகத்துடன் நடக்கும் ரவிக்கு ஒரு பக்கம் கிறிஸ்டோபரும் மறுபக்கம் அசோக்கும் அவன் நண்பர்களும் செய்த உதவிகள் பற்றி கணவர் கூறிய விசயங்கள் நினைவில் நிற்க கடந்த காலத்தின் பல்வேறு  சிந்தனைகள் அவளுக்குள் அலைமோதின. வாடகை கட்டுப்படி ஆகாம பல வீடு மாத்தினா லும் எல்லா வகையிலும் இப்ப இருக்கற வீடு பொருந்தி யிருக்க பத்து வருசமா இங்கயே வாழ்க்கை நகர்ந்து ருச்சு. இந்த வீடு கிடைச்சதும் ஒரு கதை. ஏன்னா இந்த வீதியே வித்தியாசமானது. இங்க ஏசுவைக் கும்பிடறவங்களும் பக்கத்துல இருக்கற சோனியம்மன் கோவிலுக்கு போறவங்களும் சரிசமமா இருந்தாங்க. வீட்டு ஓனர்கள் சிலபேர் மட்டும்  யாரு எவர்னு விசாரிக்காம வாடகை கரெக்டா கிடைக்கு மானு தெரிஞ்சு குடி வெச்சாங்க. நிறைய பேர் வரவங்க எந்த சாமியைக் கும்பிடறவங்கனு விசாரிச்சு  அவங்கவங்க வீடுகளுக்கு பொருத்தமா குடி வெச்சாங்க. அப்பதான் பிரச்சனையில்லாத குடித்தனக்காரங்களா அவங்க இருப்பாங்கனு நினைச்சது தான் காரணம்னு பிறகு தெரிஞ்சுது.
நாங்க இந்த வீதில வீடு தேடி வரப்ப ஆல்பர்ட் வீடுதான்  காலியா இருந்துச்ச. வாசல்ல கால் வெச்சதும் வாங்கனு  தலையசைச்சார். என்னை உன்னிப்பாக கவனித்த அவர் முகம் யோசனையில் சுருங்கிச்சு. வீடு வேணும்னு சொன்னதும் “யார் இந்த வீட்டை காட்டினாங்க? நாங்க  இந்துக்களுக்கு வீடு தரதில்லையேனாரு”. எங்களுக்கும்  அவருக்கும் அறிமுகமான ஏசையா பேரை சொன்னதும் உடனே வீடு தர சம்மதிச்சார். எங்க வீடு மாடி மேல... அங்க இன்னொரு வீடும் இருந்துச்சி. அதுல ரோஸி குடும்பம் குடியிருந்தாங்க. வந்த புதுசுல வீட்ல சாமி பாட்டு சத்தமா வைக்கக் கூடாது. உவர்ல வாசப்படில மஞ்சள் குங்குமம் வைக்கக்  கூடாதுன்னாங்க. இந்த வேலைகள் இந்த வீட்லயிருந்து பேய் பிசாசுகளை அவங்க வீட்டுக்கு கடத்திரும்னு பயப்பட்டாங்க. அது  சர்ச்ல சொல்லித் தந்து ஆழமா வந்த  பயம்னு பிறகுதான் தெரிஞ்சுது. போகப்போக அதுவும் போய் இயல்பா இருக்க ஆரம்பிச்சாங்க.
அங்க போயி ஒரு வாரம் கூட ஆகலை. எதிர் வீட்டு  மாடில குடியிருந்த அம்மா என்னைப் பார்த்து சிரிக்க நானும் சிரிச்சேன். உடனே அவங்க “பொங்கலா கிறிஸ்துமஸா”நு ஜாடைல கேட்டாங்க. பொங்கல்னு உதட்டசைவை புரிஞ்சுக்கற மாதிரி பதில் சொன்னேன். உடனே அவங்க முகம் பிரகாசமாயிடுச்சு. ஆனால் ஏனோ அது எனக்கு உறுத்தலா இருந்துச்சி.  சின்னதுல இருந்தே ஏதோ ஒரு நம்பிக்கைல சாமி  கும்பிடுவேன். ஆனால் யார் எந்த சாமி கும்பிடுவாங்கனு கேட்டதும் இல்லை. அதை வெச்சு யார் கூடயும் பழகினதோ  பகைச்சதோ  இல்லை. மனசுக்கு பிடிச்ச எல்லார் கூடயும் பழகுவேன். அவங்க ஜாடைப் பேச்சுகள் வில்லங்கம் கொண்டு வரும்னு தோண முடிஞ்ச அளவு என் பதில்களை எல்லார்க்கும் கேட்கற மாதிரி சத்தமா சொல்ல ஆரம்பிச்சேன். அவங்களும் ஜாடைப் பேச்சை விட்டு இயல்பா பழக ஆரம்பிச்சாங்க. வீட்டு ஓனர் ஆல்பர்ட்டும் என் போக்கை புரிஞ்சு எங்க  குடும்பத்தோட நல்ல பாசமா பழக ஆரம்பிச்சார். ரோஸியும்  நல்லா ஒட்டிகிட்டாங்க. அவங்க பையன் பால்ராஜ், ரவி,  கிறிஸ்டோபர் எதிர்வீட்டு அசோக் நு எல்லாரும் நட்பாகி  விளையாட  ஆரம்பிச்சாங்க.
மூணு வருசம் முன்ன ரவியோட போக்குல சில  மாற்றம் தெரிய ஆரம்பிச்சது.  கையில புதுசா கயிறு கட்ட  ஆரம்பிச்சான். விநாயகர் சதுர்த்தியின் போது தெரு  முனைல சிலை வைக்கிறதுல அதுக்கு வசூல் செய்யறதுல  ஊர்வலம் போகிறதுலனு எல்லா வேலைகலையும் முன்னால நின்னு செய்ய ஆரம்பிச்சான். அடுத்த தெருல இருக்கற பாய்மார்களை வெளிநாட்டுக்காரங்கனு சரமாரியா திட்ட ஆரம்பிச்சான். என்னால அவனை புரிஞ்சுக்க முடியலை. நாங்க  யார் கிட்டயும் வேறுபாடு பார்த்ததில்லை. எல்லாக் கோயி லுக்கும் போவோம். இவனுக்கு உடம்பு சரியில்லைனா கோரிக்கு போயி கயிரும் கட்டியிருக்கோம். டூர் போனா  வேளாங்கன்னியையும் விட்டு வெச்சதில்லை.   இவனால மட்டும் எப்பிடி மத்த சாமி கும்பிடற வங்களை திட்ட முடியுது. இவன் தானா அதுன்னு நம்பக்கூட  முடியலை. அவனுக்கு பேசி புரிய வைக்கலாம்னு பார்த்தால் அதுக்கு பிடியே குடுக்காத மாதிரி நடந்துப்பான். ஆளான பையனை என்ன செய்யன்னும் புரியலை. எப்பிடியோ போகட்டும்னு விட்டுட்டோம்.. ஆனால் ரவியை விநாயகர் ஊர்வலத்துல பார்த்த நாள் முதலா ரோஸி குடும்பம் அச்சத்துல ஒடுங்கிப் போனது நல்லாத் தெரிஞ்சுது. ரவியும் அவங்க கூட முன்ன மாதிரி பழகாம பட்டும் படாமலும் நடக்க ஆரம்பிச்சான். வீட்டு ஓனர்க்கு இவன் போக்கு தெரிஞ்சும்  எங்களுக்காக அமைதியா இருந்துட்டார்.
பிள்ளையாரை குட்டியா அமைதியா  பார்த்து பழகிட்டு பெரிய உருவமா, சிங்கம் மேல உட்கார்ந்து, துப்பாக்கியை வெச்சுகிட்டுனு விதவிதமா இவங்க வாங்கி வைக்கிற விநாயகரும், அதெல்லாம்  ஊர்வலமா வரதும், அப்ப இவங்க போடற கோஷங்களும்  எனக்கே  பயமா இருக்கறப்ப மத்தவங்களை சொல்ல என்ன இருக்கு?  நாங்க ரவி கூட இணைஞ்சு நிக்கலைனு அவ னுக்கு கோவம்தான். ஆனாலும் எங்களால முடியலை. கிரிஸ்டோபரை புரிஞ்சுக்க முடிஞ்சுது. ஆனால் ஒரு  வயித்துப் புள்ளை மாதிரி பழகின அசோக் என்ன கார ணம்னே தெரியாம  விலகிட்டான். எனக்கு ஒரே சங்கடம். ரவி யும் தானா எதுவும் சொல்லலை. அசோக்கும் எதுவும் சொல்லலை. ஆனால் அசோக் எங்களை எங்க பார்த்தாலும் அன்பா  சிரிக்கறதும் நலம் விசாரிக்கறதும் தப்பாது. ஏதாவது பிரச்சனைனா நேரா வராட்டியும் யாரையாவது அனுப்பி  அதை சரி செய்யறதுலயும் குறைவில்லை. அவனையும் என்னால புரிஞ்சுக்க முடியலை. இதுவரை யார் கூடயும் பகைன்னே இல்லாம வாழ்ந்த  எனக்கு இந்த மாற்றங்கள் எல்லாம் ஜீரணிக்கவே முடியலை. இப்பிடியே  இருக்கவும் பிடிக்கலை. அவரை  வற்புறுத்தி வேற இடத்துல வீடு பார்க்கவும் சொல்லிட்டேன்.  அதுக்குள்ள எல்லாம் பழையபடி மாறிடாதானு மனசுல ஒரு ஆசை மட்டும் விடாம பிடிச்சிட்டிருக்கு. நடக்குமா தெரியலை! யோசிக்க ஆரம்பிச்ச அருணா கனவா நினை வான்னே தெரியாத குழப்பத்துல ஆழ்ந்த தூக்கத்துக்கு போய்ட்டாள்.
 அடுத்த நாள் காலைல டாக்டர் எங்க ரெண்டு பேரையும்  வீட்டுக்கு போகலாம்னு சொல்லிட்டாங்க. அவரைக் காணமேனு நினைச்ச அருணா முன்னால ரவியும் கிறிஸ்டோபரும் கூட அசோக்கும் சிரிச்சபடி  வந்து நின்னாங்க. பக்கத்துல அவளுக்கு அறிமுகம் இல்லாத ஒரு முஸ்லீம் பையனும் நின்னுட்டிருந்தான். இவ எதுவும் கேட்கறதுக்கு முன்னாடி ரவி “என்ன  எங்களை ஒண்ணாப் பார்த்து அதிர்ச்சியாய்ட்டி யாம்மா...”நு கேட்டான். பதில் சொல்லும் முன்னே திரும்பவும் அவன் பேச  ஆரம்பிச்சான். “நான் முதல் வருசம் விநாயகர் சிலை  வைக்கப் போனப்ப அசோக் எங்கிட்ட வேண்டாம்டா.. அங்க போனயின்னா சாமி பேரைச் சொல்லி மனசை விசமாக்குவாங்க. ஒண்ணா இருக்கற எல்லாரும் பகை யாவோம். யாரையும் வேறுபாடு பார்க்காம ஒண்ணுக் கொன்னு கை குடுத்து பழகின நாம அப்பிடி மாறிப் போனா நல்லாயிருக்காது. எந்த வித்தியாசமும் பார்க்காம  உதவி குடுத்து வாங்கறதுலதான் மகிழ்ச்சியே இருக்கு. அதுல கிடைக்கிற நல்ல பலன் வேற எதுலயும் கிடைக்காதுன்னு சொன்னான். இவனென்ன புத்தி சொல்லி நாம கேட்கறதுன்னு அவங்கூட பழகறதையே நிறுத்திட்டேன். கொஞ்சம் கொஞ்சமா அவனை வெறுக்கவும் ஆரம்பிச்சேன்” என்று  நிறுத்தினான்.
சத்தமிலாமல் அவன் அருகில் வந்து நின்ற உதயன்  “ரவியை மட்டுமில்ல உன்னைக் கொண்டு வந்து இங்க சேர்த்ததும் கிறிஸ்டோபர் தான். அவன் தைரியம் எனக்கு ரொம்ப ஆச்சரியமா இருந்துச்சு. அதை தூக்கி  சாப்பிடற மாதிரி ரவிக்கு ரத்தம் குடுக்கணும்னு சொல்லி  டாக்டர் குடுத்த நம்பருக்கு போன் செஞ்சதும் அசோக் பறந்தடிச்சு வந்தான். தன் ரத்தம் சேராதுனு தெரிஞ்சுதும் ரவி மனசு சங்க டப்படக் கூடாதேனு தயங்கி தயங்கி இந்த அலாவுதீன் தம்பியைக் கூட்டிட்டு வந்தான். நான் தான் அதெல்லாம்  யோசிக்க வேணாம். அவன் உசுருக்கு முன்ன மத்த தெல்லாம் தூசுன்னு சொல்லி ரத்தம் தர சொன்னேன். அவரும் இவன் நம்மாளுகளை திட்டினவன் ஆச்சேனு நினைக்காம ரத்தம் குடுத்தாரு. இதுக்கெல்லாம் பெரிய மனசு வேணும்”னார். நற்செயல் செய்து கம்பீரமாக நின்ற இருவரும் கூச்சத்தில் நெளிந்தனர். சுதாரித்த அசோக் உடனே, “வீட்டுக்கு போகிற எண்ணம் இல்லையா” என விளையாட்டாக கேட்டு பேச்சை மாற்றினான். அப்போது அங்கு வந்த உதவி டாக்டர் “சீனியர் உங்களை கேட்டார் அசோக். காலைல போன்ல பேசிக்குங்க என்று விட்டு உங்க மாதிரி ஆளுங்க செய்யற உதவி தான் எங்க சேவையை சிறப்பாக்குது” என்று இயல்பாய் பாராட்டியபடி அடுத்த பெட்டிற்கு நகர்ந்தார். மெதுவாய் ரவி அசோக்கின் அருகில் நகர்ந்து அவன் கையை இறுகப் பற்றினான். அது அவன் அடையாளம் மாறிவிட்டதை அறிவிக்க மென்முறுவலுடன் அசோக் அவனை கைத்தாங்கலாய் வாசலுக்கு அழைத்துச் சென்றான். அதைக் கண்டு பூவாய் மலர்ந்த அனைவரையும் தன்னில் ஏற்றிக் கொண்ட வாகனமும் ஒற்றுமையை பறைசாற்றியபடி மகிழ்வாய்ப் பறந்தது.
