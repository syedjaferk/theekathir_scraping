
கண்ணிலே கார்த்திகை விளக்கு


நமது நிருபர்
நவம்பர் 24, 2019
11/24/2019 12:00:00 AM



ஆண்: கண்ணிலே கார்த்திகை விளக்கு
             காதலி ஏற்று நீ எனக்கு.
பெண்: காதலா எனக்கு நீ கிழக்கு
              அங்கு நான் வைகறை உனக்கு.
ஆண்: பெளர்ணமி போகும் பாதையை
              வகுத்துக் கொடுத்தவள் நீயா நீயா?
பெண்: பனித்துளி அதுவும் தீத்துளி
              காதல் என்பது நோயா நோயா?
(கண்ணிலே)
ஆண்: வாசகம் - திரு-வாசகம்
               காதல் வாசகம் ஆய்விடும்
               உனதுகண் பட்டதும்.
பெண்: காகிதம் - வெறும் - காகிதம்
                காவியம் ஆகிட விரும்பிடும்
                நீ அதைத் தொட்டதும்.
ஆண்: நமது திருமணம் நடக்கும் மேடையில்
                நவரச கீதம் இசைக்கும் பூங்குயில்.
பெண்: வானம் குறுகிஓர் குடையாய் ஆய்விடும்
                நானும் நீயும் மழையில் நனைகையில்.
ஆண்: “குழலில் இசைப்பதா - உன்
               குரலில் வசிப்பதா?”
               காற்றுக்குத் தயக்கம் தயக்கம்.
பெண்: “மலரில் துயில்வதா - உன்
                மடியில் துயில்வதா?”
                வண்டுக்கு மயக்கம் மயக்கம்.
(கண்ணிலே)
பெண்: நித்தமும் -உன் - நினைவுதான்
                நினைவுக ளால் என் மூளை
                மடிப்பிலே நெருக்கடி .
ஆண்: சித்தமும் - என் - ரத்தமும்
              உன்னை ஜெபிப்பதால்  பித்துப்     
              பிடிக்கிறேன் அடிக்கடி .
பெண்: ஈரப் பார்வையா ஈட்டிப் பார்வையா?
              உந்தன் பார்வைகள் வரம்பினை மீறும்.
ஆண்: ஓரப்பார்வையோ தூறும் சாரல்; என்
              மயிர்க்கால் எங்கும் மன்மத ஈரம்.
பெண்: நிஜத்தில் வாழ்வதா - இல்லை
              நினைவில் வாழ்வதா?
              சொல் சொல் நீதான் நீதான்.
ஆண்: சுருண்டு கிடப்பதா - இல்லை
              விரிந்து அழைப்பதா?
              கேட்குது பாய்தான் பாய்தான்.
(கண்ணிலே)
