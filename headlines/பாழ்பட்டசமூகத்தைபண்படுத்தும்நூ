
பாழ்பட்ட சமூகத்தை பண்படுத்தும் நூல்


நமது நிருபர்
ஜூலை 15, 2019
7/15/2019 12:00:00 AM



‘வானம்பாடி’ கவிதை இயக்கத்தை தோற்றுவித்தவர்களில் ஒருவரான கவிஞர் புவியரசு, அவர்களின் முதல் புதினம் ‘கண்மணி சோபியா’. பெண்குழந்தைகள் முதற்கொண்டு வயதான மூதாட்டிகள் வரை பாலியல் சீண்டல்களுக்கும், சித்ரவதைகளுக்கும் உள்ளாகிக்கொண்டிருப்பது அன்றாட நிகழ்வுகளாக மாறிக்கொண்டிருக்கிறது. செய்தித்தாள்களிலும், காட்சி ஊடகங்களிலும் இந்த செய்திகள் வராத நாட்கள் அபூர்வம்.. இந்த சூழலில் சமூகத்தின் மீதும் பாலியல் பலாத்காரத்திற்கு காரணமாக இருக்கக்கூடிய கொடூரன்களின் மீதும் தன்னுடைய அறிவியல் பார்வையோடு எழுதப்பட்ட புத்தகம் தான் ‘கண்மணி சோபியா’ கதையின் முக்கியப்பாத்திரம், கதாநாயகியின் வடிவம்தான் கண்மணி சோபியா... நவீன காலத்திய பெண், அவளது ஒவ்வொரு அசைவும், தோற்றமும் வாசிக்கும்போது ‘பாரதி கண்ட புதுமைப்பெண்’ணாகவே கண்முன் நிற்கிறாள். சோபியாவுக்கு நடக்கும் அவலம். நீதிமன்றங்களும் சட்டமும் செய்யத்தயங்குவதை, அதிகாரத்தின் பிடியில் சிக்கி செய்ய மறுப்பதை சோபியா எவ்வாறு செய்கிறாள்.. ‘கொடுமைகளுக்கு ஆட்பட்ட எல்லாரும் இப்படி இருக்கிறார்களா?’ என்ற கேள்வியோடு அவர்களுக்காகவே இந்த புத்தகத்தை சமர்பித்திருப்பதாக பதிலும் தருகிறார் ஆசிரியர். ஆக,ஒவ்வொருவரும் வாசிக்க வேண்டிய நூலாகவே இது இருக்கிறது.பெற்றோர் இல்லாத என்றோ ஒருநாள் தலைகாட்டும்  சோபியாவின் மீது குழந்தைகள் இல்லாத பேராசிரியரும் அவரது மனைவியும் காட்டும் அன்பு அளவில்லாதது. இயல்பாகவே வாழ்க்கைப்போகும் போக்கில் வாழும் சோபியா.. தன்னை சீரழித்தவர்களை பழிவாங்குவதை செய்த செயலுக்கு ‘உதவுதல்’ என்று சொல்லி அவள் இயல்பை வெளிப்படுத்தும் விதம் அழகு. சராசரி மனுசியான தெரசா அக்கா.. சோபியாவுக்காகவே வாழும் நண்பன் இளங்கோ.. என புதினம் முழுக்க நடைமுறை வாழ்க்கையில் ஒரு பெண்ணை சுற்றியுள்ள அனைவருக்குமான இயல்பு. அவள் விவாதிக்கும்போது ‘ஆ.. இவ்ளோ அறிவு... எத்தனை விவரங்கள் தெரியுது’ என ஆச்சரியப்பட வைக்கிறாள் கண்மணி சோபியா... “பாதகம் செய்பவரைக்கண்டால் பயங்கொள்ளலாகாது பாப்பா, மோதி மிதித்துவிடு பாப்பா, அவர் முகத்தில் உமிழ்ந்துவிடு பாப்பா!” என்ற மகாகவியின் ஆணையின் வழி செல்கிறாள். ‘மலர்’ என்ற அத்தியாயத்தில் பேராசியரும் கண்மணியும் விவாதிக்கும் பாவமும் அதற்கான தண்டனையும், மதமும் அறமும்,கடவுள் பற்றிய கருத்துக்களுமே இந்த புதினத்திற்கான ஆதி. தனிமனிதனுக்கான நீதியும் பொதுவான சட்டங்களும் எங்கெல்லாம் முரண்பட்டுக்கிடக்கின்றன என்ற பதில் தெரியாத கேள்விகளுக்கு பதிலளிக்க இந்தக்கதை வழியே ஊக்குவிக்கிறார் ஆசிரியர். கடவுளின் பெயராலும் மதத்தின் பெயராலும் நடக்கும் சமூக அவலங்களுக்கு தண்டனை என்னவாக இருந்திருக்கிறது இதுவரை என்ற கேள்வியை வாசிக்கும் ஒவ்வொருவருக்குள்ளும் எழுப்புகிறார் ஆசிரியர். ‘பூ’ என்ற அத்தியாயத்தில்  சோபியாவைத்தேடி நண்பன் இளங்கோ பதைபதைக்கும் போது நமக்கும் அவனின் துயரம் தானாக ஒட்டிக்கொள்கிறது.. நாசா விஞ்ஞானி சார்லஸ் தேவநாதனின் கண்டுபிடிப்பின் ரகசியத்தை அமெரிக்க அரசாங்கம் கோடான கோடி கண்களில் மூலம் தெரிந்து கொண்டு அன்பான மிரட்டலுடன் பொன்விலங்கு இடுகிறது என்பதை ‘மணம்’ என்ற அத்தியாயத்தில் கூறுகிறார்.. இந்த சமூகம் இனிமேலும் பாதிப்புகளுக்கு உள்ளாகும் பெண்களை காணக்கூடாது என்ற உயரிய நோக்கத்தோடு எழுதியிருக்கிறார் ஆசிரியர்..  கண்மணி சோபியாக்களும், நிர்பயாக்களும், ஆசிஃபாக்களும்,இன்னும் தினம்தினம் செய்திகளில் வரும் இரண்டு மூன்று வயதுப்பெண்குழந்தைகளும் நினைவில் மட்டுமே இருக்கட்டும்.. நிஜத்தில் இனியொரு அவலம் வேண்டாம்... பாழ்பட்ட சமூகத்தை பண்படுத்த நல்ல புத்தகத்தை நம் கைகளில் சேர்த்திருக்கும் ஐயா.புவியரசு அவர்களுக்கு நன்றியும் வாழ்த்துக்களும்...
கண்மணி சோபியா
( அறிவியல் புதினம்)
ஆசிரியர்: கவிஞர் புவியரசு
வெளியீடு: நந்தினி பதிப்பகம்,
கோவை -12
பக்: 170  விலை: ரூ.150/-
அலைபேசி: 99422 32135
