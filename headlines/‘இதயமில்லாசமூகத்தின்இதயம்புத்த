
‘இதயமில்லா சமூகத்தின் இதயம் புத்தகம்’


நமது நிருபர்
டிசம்பர் 2, 2019
12/2/2019 12:00:00 AM



இன்றைக்கு ஊமை ஜனங்களையே பார்க்க முடியவில்லை. எல்லோரும் பேசுகிறார்கள்.  இது ஒரு வளர்ச்சி.  எல்லொரும் பேச விரும்பு கிறார்கள். எல்லோரும் அறிய விரும்பு கிறார்கள். எல்லோரும் எழுத விரும்பு கிறார்கள்.  எல்லொரும் படைக்க விரும்பு கிறார்கள்.  ஆகா.... சொர்க்கம் வந்து விட்டது என்று அர்த்தம்.  அன்றைக்கு எழுதுபவர்களை யெல்லாம் எச்சரித்தார்கள்.  எனக்கு எவ்வளவு எச்சரிக்கை. எழுதவா போற? சாப்பாட்டுக்கு என்னடா பண்ணுவ? எழுது, எல்லாம் பண்ணு. சாப்பாட்டுக்கு என்ன வழி என்ற கேள்வி ரொம்ப அர்த்தம் உடையதாக இருந்தது.  அதற்கு மேலும் எச்ச ரிக்கப்பட்டது.  பாரதியார் என்ன கதி ஆனார்?  பாத்தியா. புதுமைப்பித்தன் என்ன கதி ஆனார்? பாத்தியா.  எழுத்து உன்னைக் காப்பாற்றாது. அது  உன்னை நடுத்தெருவில் நிறுத்தி விடும். உன்னை தரித்திர நாராயணனாக ஆக்கும்.  உன்னைக் அது கந்தல் துணி யும் பரட்டைத் தலையுமாக தெருவில் அலையவைக்கும்.  உன் பெண்டாட்டி பிள்ளைகளைத் தவிக்க விட்டு விட்டு நீ சாமியார் மாதிரித் திரிவாய். வேண்டாமடா !  என்றெல்லாம் பலரும் எச்சரித்தார்கள்.  எனக்கு அதுக்குக்கூட வழி கிடையாது. ஒன்றுக்குமே லாயக்கற்ற வன் நான். வேறு எந்த வேலைக்கும் போக முடியாது.  எனக்குப் படிப்பும் வராது.  நான் பள்ளிக்கூடத்துக்குத்தான் போகவில்லையே ஒழிய,  படிக்காமல் இருந்ததில்லை.  கல்விக்கூடங்களு க்குத்தான் போனதில்லையே ஒழிய,  கற்காமல் இருந்ததில்லை.  உயிருள்ள வரை கற்றுக்கொண்டே இருக்க வேண்டும். நான் எழுதாமல் இருக்க லாம். ஆனால் படிக்காமல் இல்லை. நான் படிக்காமல் கூட இருக்கலாம்.  நான் சிந்திக்காமல் இருக்கவே முடியாது. சுவாசிக்காமல் எப்படி இருக்க முடியாதோ அது மாதிரி சிந்திக்காமலும் இருக்க முடியாது.  அந்த சிந்தனை வெளிப்படுவதற்கும் அது பிறரால் ஏற்றுக் கொள்ளப்படுவதற்கும் -  அது நற்சிந்தனை ஆயினும் எந்த சிந்தனை ஆயினும் -  அது பரவுவதற்கும் சில சமூக சூழ்நிலை தேவை.  இது முற்றாக நமக்கு மறுக்கப்பட்டிருந்தது!  அதனால்தான்  கற்க  .... என்ன  அழகாக  சொல்கிறார் பாருங்கள்  வள்ளுவர் -  கசடு அற கற்க ... முதலில் கற்கிறபோது என்ன வரும் என்றால்  கசடு வரும். அது அற (நீங்க) கற்க வேண்டும். அதற்குப் பிறகு கற்பவை கற்க வேண்டும். இது ரொம்ப அர்த்தம் உடையது.  எல்லாவற்றையும் படித்தால் தலை  குப்பைத்தொட்டி மாதிரி ஆகிவிடும்.   புத்தகம் என்பது ஒவ்வொரு வருக்கும் தாய் மாதிரி;  குரு மாதிரி;  ஆசான் மாதிரி;  நண்பன் மாதிரி;  ஏன் கடவுள் மாதிரி அல்லவா?  உங்களுக்கு காரல் மார்க்ஸ் கடவுள்.  அவருக்கு பெரியார் ஈ வே ராமசாமி கடவுள். நீங்கள் கடவுள் என்று சொல்கிற இடத்தில் அவர்கள் இன்னொன்றை வைத்துக் கொள்வார்கள். எதை வைத்துக் கொண்டால் என்ன ? சமஸ்கிருதத்தில் போற்றினால் தேவலாமா?  தமிழில் போற்றினால் தேவலாமா?  நான் நாஸ்திகன். எனக்குப் போற்றாமல் இருந்தாலே தேவலாம் என்று தோன்றும் . சாமி கும்பிடப் போய் சண்டை போட்டுக் கொள்வதை விட சாமியே இல்லாமல் இருந்தால் நல்லாருக்கும்.  இதயமே இல்லாத சமூகத்தின் இதயம் எது என்றால் நாங்கள் எழுதுகிற புத்தகம். அது தான் உலகத்திலேயே இல்லாத புதுமைகளையெல்லாம் நிகழ்த்திக் காட்டும். நானும் உலக இதிகாசங்களையெல்லாம் எனக்குத் தெரிந்தவரை படித்திருக்கிறேன். நானா ராஜா?  நான் தான் திருடன் என்று ஒரு ராஜா சொன்னான்.  இது எங்கேயா வது நடந்ததுண்டா?  ஒரு சாதாரண பெண்மணி போய் கேட்கிறாள்.  நீயாடா ராஜா?  இந்த மாதிரி தப்பு பண்ணினியே!  தப்பு பண்ணினவன  தண்டிக்கிறது என்ன தப்பு ? யார் தப்பு செய்தவர்? என்று கேள்வி கேட்க 
அவனுக்கு ஞானம் வருகிறது. 
“பொன்செய் கொல்லன்
                தன்சொல் கேட்ட 
யானோ அரசன் யானே
                கள்வன்
மன்பதை காக்கும் தென்புலம்
                காவல்
கெடுக என் ஆயுள்” 
 
என்ன தமிழ்நாடு! திருட்டுக் குற்றத்துக்கு மரண தண்டனை சட்டப்படி இருந்திருக்கு. நான்தான் திருடன். எனக்கு மரண தண்டனை கொடுத்துக்கொள்கிறேன் என்று ஒரு அரசன் சொல்லி, அங்கேயே,  கேட்ட  அந்தப் பெண்மணியின் முன்னால் உயிர் நீத்தாக ஒரு இதிகாசக் கதை. உலகத்தில் வேறு எங்கேயும் இல்லை. இவங்கதான் முன்மாதிரிகள்.  மன்னர்களுக்கு முன் மாதிரி அந்த ராஜா. பிரiஜைகளுக்கு முன்மாதிரி கண்ணகி.  ஏனென்றால் யாராக இருந்தாலும் நீதி கேட்கவேண்டும். கண்ணகி என்பது சிலையா என்ன?  கண்ணகி என்பது உணர்வு.  நீயாடா ராஜா என்று கேட்டது சாதாரணமானது அல்ல.
“மன்னவனும் நீயோ
வளநாடும் உனதோ
உன்னை அறிந்தோ 
தமிழை ஓதினேன்”  என்றெல்லாம் கேட்கிற துணிச்சல் யாருக்கு உண்டு?  இந்த இதயம் யாருக்கு உண்டு?  நூல்களை எழுதியவர்களுக்குத்தான் உண்டு.
 ( 2006 ஆம் ஆண்டு ஆகஸ்ட் 16 ஆம் தேதி ‘மக்கள் சிந்தனைப் பேரவை’ யின் ஈரோடு புத்தகக் கண்காட்சியில் நிகழ்த்திய  உரையின் ஒருபகுதி )
