
                 வனதேவதை - நவகவி


நமது நிருபர்
செப்டம்பர் 29, 2019
9/29/2019 12:00:00 AM



பாடல்
வனதேவதை - நீ
வனதேவதை 
         அடர்ந்த கானகக் காரிருள்
         படர்ந்த விழிகளால் பார்த்தருள்!
காட்டுத் துளசியின் வாசம் -உன்
நேசம்!
தென்றல் உன்னிடம் வந்து - கதை
பேசும்!
(வனதேவதை)
ஒசிந்து நடக்கும் ஓடையின் நெளிவா?
அல்லது உனது இடையின் வளைவா?
         எது.....எது...... அதிசயம்?
காட்டுப் பூ இதழ் உதிரும் சத்தம்
அன்பே காதை வருடும் உன் முத்தச் சத்தம்
         எது.....எது...... அதிசயம்?
கானக மரத்தின் வேரடி
தேக்கி வைக் கும் மழை நீரடி!
ஆம் உன் அன்பும் அதுபோல் தானடி!
(வனதேவதை)
குன்றில் வாழும் அன்றில் பெண்ணே!
மகிமை ஆனது மலையின் மண்ணே
         உனை..... உனை...... பெற்றிட!
உன்கால் சுவடே ஒருகண் ணாடி
கானக மான்அதை நாடி ஓடி
         வரும்...... முகம்...... பார்த்திட!
மலைக்குகை ஒன்றின் எதிரொலி
மங்கை உந்தன் நெஞ்சொலி!
மர்மம் அதற்குள் எத்தனை பதில்அளி?
(வனதேவதை)
உயர்ந்த மலையில் தாழ்ந்த வாழ்வு.
வறுமை மனிதரை வாங்கும் காவு.
         நிரந்...... தரம்...... நோய்நொடி.
கானகப் பெண்ணே ஆனால் உங்கள்
மலைமுக டுகளின் கம்பீ ரங்கள்
         மலை.....மகள்....... மனமடி.
காட்டா றுகளின் ஓசையே
அன்பே உனது ஆசையே!
ஆழ்த்துகி றாய்அதன் சுழலில் என்னையே!
(வனதேவதை)
