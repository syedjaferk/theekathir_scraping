
பெண் காவல் அதிகாரியைக் கூட்டு வன்கொடுமை செய்து கொலை செய்த கொடூரம் 


நமது நிருபர்
செப்டம்பர் 5, 2021
9/5/2021 7:33:59 PM



டெல்லி : டெல்லி சங்கம் விகார் பகுதியைச் சேர்ந்த , 21 வயதான , குடிமை பாதுகாப்பு அதிகாரி சபியா , ஆகஸ்ட் 27ம் தேதி கூட்டுப்பாலியல் வன்கொடுமை செய்யப்பட்டு கொடூரமான முறையில் கொல்லப்பட்டார். ஆனால், அப்பெண்ணின் பிரேதப் பரிசோதனை அறிக்கையில் பாலியல் வன்கொடுமை செய்யப்படவில்லை என்று கூறப்பட்டிருப்பது அதிர்ச்சியை ஏற்படுத்தியுள்ளது.
டெல்லியில் நான்கு மாதங்களுக்கு முன்பு சிவில் பாதுகாப்பு அதிகாரியாக பணியில் சேர்ந்த பெண் ஒருவர் கூட்டுப் பாலியல் வன்கொடுமை செய்து கொடூரமான முறையில் கொல்லப்பட்டிருப்பது அதிர்ச்சியை ஏற்படுத்தியிருக்கிறது.இந்நிலையில், இந்த கொடூர கொலை சம்பவத்தில் ஈடுபட்டுள்ள குற்றவாளிகளை காவல்துறை ஒரு வாரம் ஆகியும் நீதிமன்றத்தில் ஆஜர் படுத்தவில்லை என்று பெண்ணின் குடும்பத்தினர் குற்றம் சாட்டியுள்ளனர்.
கடந்த வாரம், 4 நபர்களால் கூட்டுப் பாலியல் செய்யப்பட்டதாகக் கூறப்படும் அப்பெண்ணின் உடலில் 50க்கும் மேலான கத்தி குத்து காயங்கள் கண்டறியப்பட்டுள்ளன. அதன்படி, மார்பகங்கள் அறுக்கப்பட்டும், பிறப்புறுப்பு சிதைக்கப்பட்டும்,வாய் , தாடை , தொண்டை பகுதிகளில் கத்தி குத்து காயங்களுடனும் படுகொலை செய்யப்பட்டுள்ளார். இதற்கிடையில், இந்த படுகொலை சம்பவம் தொடர்பாக நிஜாமுதீன் என்ற ஒரு நபர் அவர்தான் கொலை செய்ததாக காவல்துறையில் சரணடைந்துள்ளார். இந்த வழக்கைத் தென்கிழக்கு டெல்லி மாவட்ட துணை ஆணையர் ஆர்.பி.மீனா விசாரித்தார்.அதன்படி , அந்த நபர்  அப்பெண்ணை , அவர் வீட்டிற்குத் தெரியாமல் திருமணம் செய்ததாகவும், அவர்களிடையே வாக்குவாதம் ஏற்பட்டதால் இவ்வாறு கொலை செய்ததாகவும்  குற்றவாளி வாக்குமூலத்தில் கூறியுள்ளதாகச் செய்தியாளர்களிடம் அவர் தெரிவித்துள்ளார்.
ஆனால், இதை அப்பெண்ணின் குடும்பத்தினர் ஏற்க மறுத்துவிட்டனர். அதேபோல், பிரேதப் பரிசோதனையில் பாலியல் வன்கொடுமை செய்யப்படவில்லை என்று அறிக்கை வந்திருப்பதையும் அவர்கள் ஏற்க மறுத்துவிட்டனர். மேலும் , திருமணம் நடந்ததாகக் குற்றவாளி கூறியதற்கு இதுவரை எந்த ஆதாரமும் சமர்ப்பிக்கப்படவில்லை என்றும், கைது செய்து ஒரு வாரக் காலமாகியும் குற்றவாளியை நீதிமன்றத்தில் முன்னிறுத்தவில்லை என்றும் குற்றம்சாட்டியுள்ளனர். 
அதனால் இந்த வழக்கை சிபிஐ விசாரணைக்கு மாற்ற வேண்டும் என்று அப்பெண்ணின் குடும்பத்தினர் ஒரு வாரமாகப் போராடி வருகின்றனர்.
நாடு முழுவதும் பெரும் அதிர்வலையை ஏற்படுத்தியுள்ள இந்த சம்பவம் குறித்து பல்வேறு அரசியல் தலைவர்கள் , சமூக ஆர்வலர்கள் மற்றும் பொதுமக்கள் உள்ளிட்டோர் தங்கள் கண்டனங்களைப் பதிவு செய்து வருகின்றனர்.
