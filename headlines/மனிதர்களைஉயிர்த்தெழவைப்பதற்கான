
மனிதர்களை உயிர்த்தெழ வைப்பதற்கான உன்னதத் தேடல்... -  ஜி. செல்வா


நமது நிருபர்
செப்டம்பர் 30, 2019
9/30/2019 12:00:00 AM



புத்தக மேசை
உட்கார்ந்து படித்தால் ஒரே மூச்சில் வாசித்து விடக்கூடிய படைப்பு இது. ஆனால் ஒவ்வொரு பத்தியும், ஒவ்வொரு பக்கமும், ஒவ்வொருவரின் வாழ்வியலும்  வாசித்துவிட்டு அவ்வளவு எளிதாக கடந்து விடக்கூடியதாக இல்லை.  ஈரல்குலையை அறுத்தெறியும் வலியும் வேதனையும், அதற்கான காரணங்களும், தீர்வுதேடித் துடிக்கும் மனங்களின் ஓட்டமாய் உருப்பெற்றுள்ளது "ஏதிலி". தொடர்ந்து தமிழ் நிலத்தில் ஈழத்தமிழ்மக்களின் வாழ்வுரிமை க்கான குரல்கள் ஓங்கி ஒலித்துக் கொண்டிருப்பதை எளிதாக அவதானிக்க முடியும். இன்னும் சிலரோ ஈழத் தமிழர்களின் பிரச்சனை களை மயிர்க்கூச்செறியும் வார்த்தை களால் பேசி பேசி தலைவராக தலை யெடுத்த வரலாறும் தமிழகம் அறியும். ஆனால் உண்மையில் இலங்கையில் தமிழ்மக்களுக்கு என்னதான் நடந்தது? முள்ளிவாய்க்காலில் கொத்து கொத்தாக மனித உயிர்கள் கொன்றொழிக்கப்பட்டதற்குக் காரணம் யார்? குற்றுயிரும் குலை உயிருமாய் அகதிகளாய் தமிழ கத்தில் வாழ்ந்து கொண்டிருக்கும் மக்களின் வாழ்வுரிமைக்காக வலுத்து குரல் எழும்பாதது ஏன்? இக்கேள்விகளுக்கான அர்த்தமிக்க ஒரு உரையாடலை நகர்த்திச் செல்வ தாக "ஏதிலி" படைப்பு அமைந்து ள்ளது. 
ஏதுமற்ற, ஏதுமற்றவர்க ளாக்கப்பட்ட ஈழ அகதிகளின் வாழ்வியலே நூலின் மையப்பாத்தி ரம். இதனோடு இணைந்தும் ஒட்டியும் வெட்டியும் ஓடிக்கொண்டிருக்கும் கதைகளை நுட்பமான இழைகளால் பின்னிப்பிணைத்து நாவலாக்கப்பட்டுள்ளது. சொல்ல வேண்டுமென முடிவெடுத்து  விட்ட குறை தொட்டகுறை என்றில்லாமல் தேர்ந்த தெளிவோடு பகுதி பகுதியாக பேசி முழுமையை வாசகர் உணரச்செய்யும் வகையில் வடிவமைக்கப்பட்டுள்ளது "ஏதிலி". இலங்கை அதிகாரவர்க்கத்தின ரால் நிர்மூலமாக்கப்பட்ட, விடுதலை இயக்கங்களின் அரசியல் செயல்பாடுகளில் பங்கேற்ற, பாதிப்புக்கு உள்ளாக்கப்பட்ட, மக்கள் மறுவாழ்வுக்காக குடிய மர்ந்த தமிழக மண்ணில் எதிர்கொண்டுவரும் இன்னல்களும், வலிநிறைந்த வாழ்வியலும் மணக்  கண்முன்னே காட்சிப்படும்போது ஜனநாயக சக்திகள் செய்யமறந்தது, மறுத்தது, மறுக்கப்பட்டு கொண்டி ருப்பது கண்முன்னே ஓடி கலங்கடிக்கி றது.
"ஈழம், ஈழம் என்று பேசுவோருக்கு முகாம் மக்கள் ஏன் கண்ணுக்குத் தெரிவதில்லை. ஒருவேளை ஈழம் என்ற வார்த்தைக்கு மட்டும் இங்கு மதிப்பிருக்கிறதா? ஈழ அகதிகள் என சொல்லிப் பேசினால் மதிப்பு இல்லையோ" இது வேதனையின், வலியின் குரல் மட்டுமல்ல. தங்களைக் கதைமாந்தர்களாக வைத்துக்கொண்டு காவிய நாயகர்க ளாக மாறியவர்களின் பொய்மால திரையை அறுத்தெறிந்து நிஜ முகத்தின் முன்னால் ஒலிக்க விருக்கும் ஓங்காரகுரல்தான். எத்தனை எத்தனை சர்வதேச பிரகடனங்கள், நாடாளுமன்ற உரைகள், நீதிமன்றத் தீர்ப்புகள், அரசாணைகள் எதுவும் இந்த மக்களின் வாழ்வில் எள்ளளவும் மாற்றத்தை உருவாக்கவில்லை ஏன்?  "நிலத்தை இழந்தவன்  அகதிதான். அது கூலி வாழ்க்கையைத்தான் தரும். அகதிகள் உலகின் நல்ல கூலிகள். இன்று உலகில் கூலி உருவாக்கத்தின் தத்துவம் இதுதான்  அது சொந்த நாட்டிலிருந்து அயல் நாட்டிற்கு வந்தவர்களாக இருந்தா லும் சரி, சொந்த நாட்டில்  நிலம் இல்லாதவர்களாக இருந்தாலும் சரி எல்லொருக்கும் நியதி ஒன்று தான்." வானுயர்ந்த பளபளக்கும் கட்டிடங்களின் வண்ணப்பூச்சுக்கு பின்னால் வாழ்வின் வண்ணங்களைத் துறந்தவர்களின் உழைப்பு உருக்கொண்டிருப்பதும், வாழ்வில் வசந்தம் வீசும் என வந்தவர்கள், வதைமுகாமில் வதைபட்டுக் கொண்டிருப்பதும் அதை வாசித்து, சிலாகித்து கடக்கக் கூடியதுதான் நம் பணியோ? 
உயிரைத் தவிர உடமையாக வைத்துக் கொள்வதற்கு ஏதுமற்றவர்களிடம் நிலை கொண்டி ருக்கும் சாதிய மேலாதிக்க கருத்தோட்டத்தை, செயல்பாடு களை, அம்மக்களின் வாழ்விலிருந்து காட்சிப்படுத்தும் நாவல், சாதிக்கு எதிரான போராட்டத்தையும், உரையாடலையும் உக்கிரமாக பதிவு செய்திருப்பது குறிப்பிடத்தக்கது. மானுட சமூகம் கூடிக்குலாவிக் கொண்டாடுவதற்கு ஏதுவான பூமிப்பரப்பை எல்லைகளாக பிரித்து, அடையாளத்தை கடவுச்சீட்டின்வழி  உத்தரவாதப்படுத்தும் உலகத்தில் உயிரற்ற உடல் மீது அதிகாரம் செலுத்தும் அக்கிரமங்கள் தேசம் தேசியம் குறித்த உரையாடல்களை உலுக்குகின்றன.  இலக்கை நோக்கி உரிமைப் போராட்டங்கள் எப்படி கட்ட மைக்கப்பட வேண்டும், களம் ஆடுவ தற்கான எல்லைகள் சுருக்கப்படும் போது, சுருங்கும்போது யுத்திகளை எத்தகைய வழியில் எதிர்கொள்ளவேண்டும் என்பதை "ஏதிலி"யின்வழி உள்வாங்கும்போது நம்பிக்கைகள் துளிர்விடுகின்றன.
அரசுக்கும் அதிகார வர்க்கத்து க்கும் எதிரான உழைக்கும் மக்களின் உரிமைப் போரை, சுருக்கி, சிதைக்கும் சவடால் பேர்வழிகளின்  வண்டவாளங்களைப் புனைவு இலக்கியத்தின் வழி தண்டவாளத்தில் ஏற்றும் நூலாசிரியரின் ஆக்கத்திறன் போற்றுதலுக்குரியது. நிகழ்கால நிகழ்வுகளை வரலாற்றுப் பின்புலத்தில் புரிந்து எதிர்கால இலக்குகளை நோக்கி நகர்த்தும் அரசியல் தெளிவும், இருபத்தி யோராம் நூற்றாண்டு இளம்தலை முறை எழுத்தின் உக்கிரமும், ஒருங்கே அமைந்த படைப்பு "ஏதிலி". ஒவ்வொரு அத்தியாயத்தின் இடையில் பொருத்தமான பாடல் வரிகளும், இதற்கு ஏற்றாற்போன்ற நூல்வடிவமைப்பும் வாசிப்புக்கு வாசகரை இழுத்துச் செல்கின்றன. தமிழர்கள் அவசியம் வாசிக்க வேண்டிய "ஏதிலி" படைப்பின் வழி தமிழ்மொழியின் நம்பிக்கைக்குரிய படைப்பாளியாக உருவெடுத்து ள்ளார் அ.சி.விஜிதரன். பதிப்பித்த சிந்தன் புக்ஸ் ஆகியோருக்கு தமிழ் சமூகம் கடமைப்பட்டுள்ளது.
ஏதிலி
ஆசிரியர்: அ.சி.விஜிதரன்
வெளியீடு: சிந்தன் புக்ஸ், 
132/250, அவ்வை சண்முகம் சாலை, சென்னை.
பக்கம்: 305   விலை: ரூ. 250/-
தொடர்புக்கு: 94451 23164
 
