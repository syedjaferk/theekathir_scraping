
சமவேலைக்கு சம ஊதியம் அவசியம்


நமது நிருபர்
செப்டம்பர் 19, 2021
9/19/2021 8:52:57 PM



தமிழகத்தில் கடந்த மே மாதம் திமுக ஆட்சி பொறுப்பேற்ற பின்னர் பல்வேறு தரப்பு மக்கள் பயனடையும் வகையில் பல்வேறு திட்டங்கள்  செயல்பாட்டுக்கு வந்துள்ளன.  அதில் ஒன்று தான் “மக்களைத் தேடி மருத்துவம் திட்டம்’’. இந்த  திட்டத்தின்  மூலம் தமிழகத்தில் இதுவரை   5 லட்சத்து 9 ஆயிரத்து 430 பேர் பயனடைந்திருப்பது உண்மையிலேயே நல்ல செய்திதான்.
இத்திட்டத்தின் கீழ் கிராமங்களில் உள்ள மக்களைத் தேடிச்சென்று மருத்துவர்களும்  சுகாதார பணியாளர்களும்  சிகிச்சை அளித்து  வருகின்றனர். குறிப்பாக நீரிழிவு, உயர் ரத்த  அழுத்தம் உள்ளிட்ட பல்வேறு வகையான நோய்களால் பாதிக்கப்பட்டு அவதிப்படுவோருக்கு இந்த திட்டம் மிகவும் பயன்படுகிறது. இல்லங் களைத் தேடி மருத்துவச் சிகிச்சையும் மருந்துகளும் வருவதால் அரசு மருத்துவமனை இல்லாத இடத்திலும் தொலைதூரத்தில் வசிக்கும் மக்களும் மருத்துவமனையை நாடவேண்டிய அவசியம் இல்லை.
வரவேற்கத்தக்கத் திட்டமாக இது இருந்தாலும்  மாநிலத்தில் ஆரம்ப சுகாதார நிலையங்கள், தாலுகா மருத்துவமனைகள், மாவட்ட அரசு தலைமை மருத்துவமனைகளில் காலி யாக உள்ள  மருத்துவர்கள், செவிலியர்கள், மருந்தாளுநர்கள், ஆய்வக தொழில்நுட்ப ஊழியர் பணியிடங்களை நிரப்புவதிலும் அரசு கவனம்  செலுத்தவேண்டும்.  மேலும் அரசு மருத்துவமனை களில் சம வேலைக்குச் சம ஊதியம் வழங்க வேண்டும் என்ற கோரிக்கையைக் கடந்த கால  அரசு புறக்கணித்தது. தமிழ்நாடு எம்.ஆர்.பி நர்சஸ்  எம்பவர்மெண்ட் மருத்துவப் பணிகள் தேர்வாணை யத்தின் (எம்.ஆர்.பி) போட்டித் தேர்வின் மூலம் முறையாகத் தேர்வு எழுதி கடந்த ஆட்சிக் காலத்தில் சுமார் 15 ஆயிரம் செவிலியர்கள் தேர்வு செய்யப்பட்டனர்.  அவர்கள் ஒப்பந்த முறையில் ரூ. 15,000 மாத ஊதியத்தில் பணி செய்து வரு கின்றனர்.
இரண்டு  ஆண்டுகளுக்குப் பின்னர் அவர்கள்  பணி நிரந்தரம் செய்யப்படுவார்கள் என்று பணி  நியமன ஆணை வழங்கும்போது உறுதியளிக்கப் பட்டது. ஆனால் 6  ஆண்டுகள் கடந்தும் இதுவரை சுமார் 3, ஆயிரம் செவிலியர்கள் மட்டுமே பணி நிரந்தரம் செய்யப்பட்டுள்ளனர். மீதமுள்ள 12,000 செவிலியர்கள் ஒப்பந்த முறையில் பணி செய்துவருகின்றனர். ஒரே பணி. ஆனால் இரண்டு விதமான ஊதியம்.
நடந்த முடிந்த சட்டப்பேரவை கூட்டத்தொட ரில்  இவர்களின் கோரிக்கை குறித்து எந்த அறிவிப்பும் வராத நிலையில் செவிலியர்கள் மிகவும் ஏமாற்றமும் மன உளைச்சலும் அடைந்து உள்ளனர். கொரோனா 2 ஆவது அலையின் போதும் உயிரைப் பணயம் வைத்து இவர்கள் பணி யாற்றினர். இதில் பெரும்பாலான செவிலியர்கள் தொற்றால் பாதிக்கப்பட்டனர்.  சிலர் உயிரிழக்க வும் நேரிட்டது.
எனவே ஒப்பந்த செவிலியர்களைப் பணி  நிரந்தரம் செய்ய தமிழக  அரசு  நடவடிக்கை எடுப்ப தோடு  நிரந்தர பணியில் உள்ள செவிலியர்களுக்கு இணையாகப் பணி செய்யும் ஒப்பந்த செவிலியர் களுக்கு சென்னை உயர்நீதிமன்றம் கடந்த 2018 ஆம் ஆண்டு வழங்கிய தீர்ப்பின் அடிப்படையில் அனை வரையும் பணிநிரந்தரம் செய்து “சம வேலைக்கு சம ஊதியம்’’ என்பதை நிலைநாட்டவேண்டும்.
