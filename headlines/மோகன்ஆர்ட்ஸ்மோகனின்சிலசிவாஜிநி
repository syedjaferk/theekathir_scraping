
மோகன் ஆர்ட்ஸ் மோகனின் சில சிவாஜி நினைவுகள் - சூரியசந்திரன்


நமது நிருபர்
ஆகஸ்ட் 12, 2019
8/12/2019 12:00:00 AM



சிவாஜி கணேசனும் எம்ஜிஆரும் தமிழ்த்திரையுலகின் உச்சபட்ச ஆளுமைகளாகக் கொடிகட்டிப் பறந்து கொண்டிருந்த காலகட்டத்தில் சென்னையிலும் தமிழகத்தின் முக்கிய நகரங்களிலும் பிரம்மாண்டமான திரைப்பட கட்-அவுட்கள் வைக்கப்பட்டிருந்தன என்றால் அவை மோகன் ஆர்ட்ஸ் திரு மோகனுடையதுதான். அவர் சிவாஜி கணேசனின் நம்பிக்கைக்குரியவராகவும் இருந்தார். அது மட்டுமல்ல ‘தமிழ்த் திரையுலகின் மார்க்கண்டேயன்’ என்று இன்றளவும் கொண்டாடப்படுகிற நடிகர் சிவகுமார் இவரிடம்தான் இளவயதில் ஓவியப் பயிற்சி பெற்றார். நடிகர் சிவகுமார்,  மோகன் குறித்து தமது முக நூலில் எழுதியுள்ள இரண்டு பதிவுகள் அவரைப்பற்றி வாசகர்கள் அறிந்து கொள்ள உதவியாக இருக்கும்.  “சிறுவயதில் எங்கள் ஊரிலிருந்து 20 கிலோமீட்டர் தூரத்தில் உள்ள கோயமுத்தூர் செல்லும் போதெல்லாம் ராயல்,  ராஜா, கர்னாடிக் தியேட்டர்கள் முன்னால் 40 அடி உயரத்தில் வரைந்து வைக்கப்பட்டிருந்த சிவாஜி, எம்ஜிஆர் கட் - அவுட் ஓவியங்களைப் பார்த்து பிரம்மித்து, இந்தப் படத்தை வரைந்த ஓவியன்தான் உலகின் மிகச் சிறந்த ஓவியனாக இருப்பான் என்று நினைத்திருந்தேன்.  சென்னை மோகன் ஆர்ட்ஸ்!  தியேட்டர்களுக்கு பேனர், கட்- அவுட் வரையும் கம்பெனி. இங்கு வந்து பார்த்தபோது ஒரு சதுர அடிக்கு 15 பைசா வீதம் 60 அடி உயர சிவாஜி படம் வரைந்து கொடுத்த வருக்கு 150 ரூபாய் கொடுத்தால் அதுவே அதிகம் என்று தெரிந்து அதிர்ந்துபோனேன். ‘கோடா’ மீது ஏறி நின்று தோள்பட்டை வலிக்கும் அளவுக்கு 10ஆம் நெ. பிரஷ்ஷை வைத்து அவர்கள் ஓவியம் தீட்டும் அவலத்தைப் பார்த்தபோது 40 அடி ஆழ கிணற்றில் குழி அடித்து வேட்டு வைப்பவருக்கும், இந்த ஓவியரின் வலிக்கும் பேத மில்லை என்று தெரிந்தது. மிகப்பெரிய ஓவியம் வரைபவருக்கு மிகக் குறைந்த சம்பளம் என்றறிந்தபோது என் கற்பனைக் கோட்டை சிதறியது. 
(பதிவிட்ட நாள் 25 . 7 . 2014 )    
1958இல் ‘மோகன் ஆர்ட்ஸ்’ல் 16வது வயதில் பயிற்சி ஓவியனாக இருந்தபொழுது நான் வரைந்த பத்மினியின் ஓவியத்தை ஒருநாள் பத்மினிக்கே பரிசளித்தேன்.  அந்த ‘‘நாட்டியப் பேரொளி’ அணைந்த செய்தி கேட்டு ஷோபனா வீட்டுக்குச் சென்றேன். கண்ணாடிப் பேழைக்குள் சிரித்தவாறு துயில் கொண்டிருந்தார் பத்மினி. அவரது தலைமாட்டில் நான் வரைந்த பத்மினி ஓவியம் . அருகே குத்துவிளக்கு அணையாத ஜோதியாக ஒளி உமிழ்ந்தது. என் கண்கள் குளமாகி விட்டன.
( பதிவிட்ட நாள் 9 .11 . 2014 )
சென்னை, கோபாலபுரத்தில் உள்ள 'மோகன் ஆர்ட்ஸ்'க்கு எடிட்டர் பி.லெனினும் நானும் சென்றபோது நடிகர் சிவக்குமார் குறிப்பிட்டிருப்பது போலவே கொதிக்கும் ஆஸ்பெஸ்டாஸ் ஷெட்டுக்குள் முண்டா பனியனும் லுங்கியுமாகக் காட்சியளித்தார் திரு மோகன். நான் அவரது ஆற்றல்மிக்க வலது கையைத் தொட்டுக் குலுக்கிக்கொண்டேன். அவரைச் சந்தித்தது சிவாஜி கணேசன் மறைந்த காலமானதால் கவலையோடும் நெகிழ்ச்சியோடும் சில நினைவுகளை எங்களோடு பகிர்ந்து கொண்டார் . “சிவாஜி சாருக்கு அப்போ ராயப்பேட்டையில்தான் வீடு. இப்போது ‘சிவாஜி ஃபிலிம்ஸ்’ அலுவலகம் இருக்கிறதல்லவா அங்கேதான் வீடு. வசதி வாய்ப்புகள் வந்த பிறகு பெரிய வீடாக வாங்க வேண்டும் என்று ஆசைப்பட்டார். தியாகராயநகர் போக் ரோட்டில் இருக்கிற வீட்டை நான்தான் விலைபேசி வாங்கிக் கொடுத்தேன். வீட்டில் இருக்கிற மரச்சாமான்கள், சோபா, மற்ற பொருட்கள் எல்லாத்தையும் நான்தான் வாங்கிக் கொண்டுவந்து சேர்த்தேன். அவருக்கு எப்போதுமே நடிப்புதான். அதைப்பற்றிய நினைப்புதான் . வேறு எதிலும் அவருக்கு நாட்டம் கிடையாது. நடிப்புக்காகவே தன் உடலை ரொம்ப வருத்திக் கொள்வார். உடம்பும் அவர் விரும்பியபடி ஒத்துழைக்கும்” என்று சொல்லி ஒரு சம்பவத்தை விவரித்தார்.  சிவாஜி சாரை வீட்டிலிருந்து காரில் அழைத்துக்கொண்டு போய், திரும்பக் கொண்டுவந்து வீட்லவிடுவேன். அப்படி ஒரு நாள் ராத்திரி அவரை வீட்டில் இறக்கி விடும்போது “நாளைக்கு அதிகாலையிலேயே வந்துடு”ன்னு சொல்லி என்னை வீட்டுக்கு அனுப்பிவைத்தார். அவர் சொன்னபடியே அடுத்தநாள் விடியற் காலையிலேயே 5 மணிக்கு “டாண்ணு” அவர் வீட்டுக்குப் போயிட்டேன்.  வீட்டிலே கமலாம்மா என்னைப் பார்த்ததும், “அவர் ராத்திரி முழுக்க தூங்கவே இல்லை. அங்கும் இங்கும் நடந்தபடியே இருந்தார். கொஞ்ச நேரத்துக்கு முன்னாடிதான் காரை எடுத்துக்கிட்டுப் போயிட்டார். உன்னை ஸ்டுடியோவுக்கு வரச்சொன்னார்” என்றார்.   நான் எதுவும் புரியாமல் பதறி ஸ்டுடியோவுக்குப் போனேன். “சிவாஜி சார் ரூம்ல தூங்கிகிட்டு இருக்காரு” என்றார்கள். எதுக்கு ராத்திரி முழுக்க வீட்டுல தூங்காம, இங்க ஸ்டுடியோவுல வந்து தூங்குறாருன்னு புரியாம காத்திருந்தேன்.  டைரக்டர் பீம்சிங் சார், கேமராமேன் எல்லொரும் வந்துட்டாங்க.ஷூட்டிங் நேரம் வந்ததும்தான் அவரை எழுப்பினார்கள். அவர் முகம் ஒரு மாதிரி சோர்வாக இருந்தது அப்படியே மேக்கப் போட்டுகிட்டார்.
அன்னைக்குப் பாசமலர் கிளைமாக்ஸ் சீன் எடுத்தாங்க. அதுக்கு இப்படி சோர்வாக முகத்தோற்றம் வரணும்னுதான் ராத்திரி முழுக்க முழிச்சிக்கிட்டிருந்து, விடியற்காலையில் கொஞ்ச நேரம் தூக்கம் போட்டிருக்கார்னு எனக்கு மட்டுமில்ல எல்லோருக்கும் தெரிந்தது என்று சொல்லி நிறுத்தினார். சில வினாடிகளுக்குப் பிறகு தொடர்ந்தார்.  பாசமலர் க்ளைமேக்சில் ஒரு சீன். சிவாஜி சார் நடித்துக் கொண்டி ருக்கிறார். நீங்க சினிமாவுல பாத்திருப்பீங்க. நெஞ்சை உருக்குகிற சீன். கேமரா ஓடிக்கிட்டே இருக்கு. அவர் அழுகையைப் பார்த்து எனக்கு அழுகையே வந்துவிட்டது. டைரக்டரைப் பாக்குறேன் . அவரும் அழுதுகிட்டிருக்கார். அந்த ஷூட்டிங் ஸ்பாட்ல இருந்த மத்த நடிகர்கள், டெக்னீஷியன்கள் எல்லாரும் சிவாஜிய பாத்து அழுதுகிட்டே நிக்கிறாங்க. ஒரு கட்டத்துல சிவாஜி சாரே“டைரக்டர் கட் சொல்லுய்யா” என்று சொன்ன பிறகுதான் ( எடிட்டர் பி. லெனினைப் பார்த்து ) உங்க அப்பா பீம்சிங் சார் ‘கட்’ சொன்னார். அப்படி ஒரே டேக்கில் எடுத்தது அந்த சீன் என்றார். இப்போதும் அவர் கண்களில் நீர் துளிர்த்திருந்தது. எங்கள் கண்களிலும்தான்.  “நடிகர் சிவகுமார் சார் இங்கே, உங்ககிட்டதானே ஓவியம் கத்துகிட்டார்?” சட்டென்று அவர், தன் வீட்டுக் குழந்தையைத் திட்டுவது போன்ற ஒரு மொழிநடையில்“ அவன் எங்க ஓவியம் வரைஞ்சான்.( ஓர் இடத்தைக் காட்டி ) அதோ அங்கதான் எப்பவும் நின்னு சிவாஜி வசனத்த பேசிகிட்டிருப்பான். அவனுக்கு ஓவியத்தை விட சினிமாதான் பிடிச்சிருந்துது. நல்ல பையன்” என்றார் நெகிழ்ச்சியாக.
