
                         வெட்கக்கேடு!


நமது நிருபர்
நவம்பர் 8, 2021
11/8/2021 8:05:35 PM



புதுதில்லியில் நடைபெற்ற பாஜக செயற்குழு கூட்டத்தில் பெட்ரோல், டீசல் மீதான கலால் வரியை குறைத்ததற்காக நரேந்திர மோடி தலை மையிலான ஒன்றிய அரசுக்கு பாராட்டு தெரி விக்கப்பட்டுள்ளது. இதை விட வெட்கங்கெட்ட செயல் வேறெதுவும் இருக்க முடியாது. 
பெட்ரோல், டீசல் மீதான வரியை மோடி அரசு குறைக்கவில்லை. மாறாக பலமடங்கு உயர்த்தப்பட்டவரியில் சிறிதளவு மட்டுமே குறைக் கப்பட்டுள்ளது. இதற்கே ஒன்றிய அரசுக்கு பாராட்டு என்றால், ஒவ்வொரு நாளும் பெட்ரோல், டீசல் விலையை மோடி அரசு உயர்த்திக் கொண்டே இருந்தபோது கண்டிக்காவிட்டாலும் பரவா யில்லை. குறைக்க வேண்டுமென்று ஒரு வார்த்தை யாவது சொன்னதுண்டா பாஜக?
இந்த கலால் வரி குறைப்பை கூட நரேந்திர மோடி அரசு மக்கள் மீது கொண்ட அக்கறையால் குறைக்க வில்லை. மாறாக, அண்மையில் 13 மாநிலங்களி லும் ஒரு யூனியன் பிரதேசத்திலும் நடைபெற்ற இடைத் தேர்தல்களில் பாஜகவுக்கு விழுந்த பலத்த அடி காரணமாகவே இந்த வரிக்குறைப்பு செய்யப் பட்டுள்ளது. 
மேற்குவங்கத்தில் நான்கு சட்டமன்ற தொகுதி களுக்கு நடைபெற்ற தேர்தலில் பாஜக ஒரு இடத்தில் கூட வெற்ற பெற முடியவில்லை. தெலுங் கானாவிலும் பாஜக தோல்வியடைந்தது. இதை விட முக்கியமாக பாஜக ஆளும் கட்சியாக இருக்கும் இமாச்சலப் பிரதேசத்தில் ஒரு நாடாளு மன்றத் தொகுதியிலும் மூன்று சட்டமன்ற தொகு திகளிலும் பாஜக படுதோல்வி அடைந்தது. 
நாடாளுமன்ற தேர்தலை சந்திக்க வேண்டிய நெருக்கடி நெருங்கிக் கொண்டிருக்கும் நிலையில் தான் பெட்ரோல், டீசல் கலால் வரியை ஓரளவு குறைக்க மோடி அரசு முன்வந்தது. ஒவ்வொரு முறை எரிபொருள் விலையை உயர்த்தும் போதும் இதற்கு நாங்கள் பொறுப்பல்ல. சர்வதேசச் சந்தை யில் கச்சா எண்ணெய் விலை உயர்வதுதான் காரணம் என ஒன்றிய அரசு கூறிவந்தது அப்பட்ட மான பொய் என்பது இதன் மூலம் நிரூபண மாகியுள்ளது.
ஒன்றிய அரசு நினைத்திருந்தால் ஏற்கெனவே வரிக்குறைப்பு செய்து அதன்மூலம் விலை குறைப்பு க்கு வகை செய்திருக்க முடியும். 2014இல் மோடி அரசு ஆட்சிக்கு வந்தது முதல் 12 முறை பெட்ரோல், டீசல் மீதான வரி உயர்த்தப்பட்டுள்ளது.
இதனால் பாதிக்கப்பட்ட அனைத்துப் பகுதி மக்கள் கதறியபோதும் ஒரு பைசா கூட குறைக்க மோடி அரசு முன்வரவில்லை. இப்போது கூட அடிப்படை கலால் வரியை குறைக்கவில்லை. சாலை மற்றும் உள்கட்டமைப்புக்கு மேல் வரியாக வசூலிக்கப்பட்டதில் பெட்ரோலுக்கு 5 ரூபாயும், டீசலுக்கு 10 ரூபாயும் குறைக்கப்பட்டுள்ளது. இதன் பிறகும் கூட பெட்ரோல் விலை லிட்டருக்கு 100 ரூபாய்க்கு மேல்தான் இருக்கிறது. டீசல் விலையும் எதிர்பார்த்த அளவு குறையவில்லை. 
பெட்ரோல், டீசல் மீதான வரி விதிப்பில் பெரும் பகுதி ஒன்றிய அரசுக்கே செல்கிறது. இந்நிலையில் மாநிலங்களும் வரியை குறைக்க வேண்டுமென பிரச்சனையை மடைமாற்ற முயல்கிறது பாஜக. மாறாக, இன்னமும் கூட வரியைக் குறைப்பதன் மூலம் விலை குறைப்பை செய்ய முடியும். அதற்கான அழுத்தத்தை மக்கள் போராட்டங்கள் மூலம் அரசுக்கு தர வேண்டும்.
