
வரலாறு - புனைவு கலந்த நாவல்


நமது நிருபர்
டிசம்பர் 2, 2019
12/2/2019 12:00:00 AM



இது வரலாற்று நாவல்களின் காலம் போலும். பிரபஞ்சனின் ‘மானுடம் வெல்லும்’, பூமணியின் ‘அஞ்ஞாடி’. சு.வெங்கடேசனின் ‘காவல் கோட்டம்’, கரன் கார்க்கியின் ‘மரப்பாலம்’, ஜெயமோகனின் ‘வெள்ளை யானை’, சுகுமாரனின் ‘வெலிங்டன்’, எஸ்.ராமகிருஷ்ணனின் ‘நெடுங்குருதி’ மற்றும் ‘இடக்கை’, வேல ராமமூர்த்தியின் ‘பட்டத்து யானை’, விநாயக முருகனின் ‘வலம்’ என்று தொடர்ந்து வரலாற்று நாவல்கள் தமிழ் புனைவிலக்கிய வெளியை அலங்கரித்த வண்ணமுள்ளன. இதனைத் தொடர்ந்து முத்துநாகுவின் ‘சுளுந்தீ’ பதினெட்டாம் நூற்றாண்டில் மதுரையை ஆண்ட நாயக்கர் ஆட்சியின் ஒரு பகுதியான கன்னிவாடியை மையமாக வைத்து எழுதப்பட்டுள்ளது. தங்கள் ஆட்சிப் பகுதியைப் பாளையங்களாகப் பிரித்து அரண்மனையார் எனும் பெயரில் பாளையக்காரர்கள் தலைமையேற்க அரசாட்சி நடந்தது. அரண்மனையாரின் கீழ் ஒரு தளபதி, அரண்மனைப்படைகள், குடிகள், குடிப்படைகள், குடியானவர்கள், வண்ணான், நாவிதன், ஆசாரிகள், புலவர், மடாதிபதிகள், செஞ்சி அரசின் இஸ்லாமியப் படைவீரர்கள் என்று பலரும் சுளுந்தீ நாவலில் வலம் வருகிறார்கள். இவ்வரலாற்றுக் காலத்தில் குடிமக்கள் பலரும் குலநீக்கம் செய்யப்பட்டு, உரிமைகள் இழந்து, வறுமையில் உழன்று, கொடூரமாக நசுக்கப்பட்டு வாழ்ந்த சோக வரலாற்றை நாவலாசிரியர் முத்துநாகு பதிவு செய்துள்ளார். நாவலின் நாயகன் நாவிதன் என்பதும் நாவலின் கதைமாந்தர்கள் பெரும்பாலும் ஒடுக்கப்பட்ட மக்களின் பிரதிநிதிகள் என்பதும் நாவலைப் படிக்கத் தொடங்கியதும் நம்மை வியக்கவைக்கிறது. நாவிதன் ராமன் அவன் மகன் மாடன் இருவரும் அவர்களின் சவரத் தொழிலையும் மீறி கன்னிவாடியையும், அதனைச் சுற்றியுள்ள பன்றிமலையையும் கம்பீரமாக வலம்வருகிறார்கள். தந்தையும், மகனும் அரண்மனையாரின் அன்புக்குப் பாத்திரமானாலும், தளபதியின் பகைமைக்கு ஆளாகிறார்கள். நாவிதர்கள் தொழில் முறையில் அரண்மனையாளர்களின் கமுக்கம் எல்லாம் தெரிந்தவர்களாக இருப்பது அவர்களுக்குப் பலமாக இருப்பது போல் புலப்பட்டாலும், பிறரின் பொறாமைக்கும், பகைமைக்கும் ஆளாகிவிடுகிறார்கள்.  பன்றிமலை சித்தரின் அன்பும், ஆதரவும் நிரம்பப் பெற்று சித்த மருத்துவத்தை முழுவதுமாக ராமன் கற்றுக்கொள்கிறான். நாவிதன் என்பதைத் தாண்டி ஊர் மக்களுக்கு மருத்துவம் செய்து சிறந்த பண்டுவன் என்ற நற்பெயரையும் பெறுகிறான். ஆங்கிலேயர் வருகைக்குப் பின்னர்தான் அலொபதி மருத்துவம் இந்தியாவிற்கு அறிமுகமாகிறது. அதற்கு முன் சித்தர்களிடம் கற்றுக்கொண்ட சித்தவைத்திய முறையை நாவிதர்கள் முன்னெடுத்துச் சென்றுள்ளனர். நாவிதர் வீட்டுப் பெண்மணிகள்தான் மருத்துவச்சி என்ற பெயருடன் பெண்களின் மகப்பேறு உட்பட அனைத்து மருத்துவ உதவிகளையும் செய்துள்ளனர்.  சித்தரின் மறைவுக்குப் பின் அவர் வாழ்ந்த பன்றிமலை பொடல் ராமனின் இருப்பிடம் ஆகிறது. ராமன் - வல்லத்தாரை தம்பதிகளின் அந்நியோந்நியம் வாசகர்களின் நெஞ்சை நெகிழச் செய்கிறது. மருந்து தயாரிக்கும் போது நடக்கும் கொடிய விபத்தில் ராமன் இறப்பதோடு அவன் மனைவி வல்லத்தாரை பார்வையை இழக்கிறாள். ராமன் தன்னுடைய மகன் மாடனுக்கு சவரத் தொழிலின் ரகசியங்கள் அனைத்தையும் கற்றுக் கொடுக்கிறான். ஆனால் மாடன் குலத்தொழிலை விட்டுவிட்டு படை வீரனாகத் திகழ்ந்திட விரும்புகிறான். அதற்கென போர்க் கலைகளை எல்லாம் கற்கிறான். இருப்பினும் ஆதிக்க சக்திகளும், அதிகார பீடமும் அவனைப் படையில் சேர்த்துக்கொள்ள மறுக்கின்றன. குலத்தொழிலை விட்டு வெளியேறவிடாமல் தடுக்கின்றன.  தன்னுடைய பலவீனத்தை அறிந்த ராமனையும் அவன் மகனையும் ஒழித்துக்கட்டுவதில் குறியாய் இருக்கிறான் தளபதி. மாடனை வீரத்தினால் வீழ்த்த முடியாது என்பதறிந்து சதியால் வீழ்த்து கிறான். சதிராட்டக்காரி அனந்தவல்லி மாடனிடம் கொண்டிருந்த காதல் உன்னத மானது. அவனை மணமுடித்து சேர்ந்து வாழா விட்டாலும் அவன் இறந்ததும் விதவைக்கோலம் பூணுகிறாள். தளபதி யின் சதியை அறிந்து கொண்ட அரண்மனை க்காரர் மாடனின் உடலுக்கு அரண்மனை மரியாதையுடன் அடக்கம் செய்ய ஏற்பாடு செய்கிறார். அப்பாவி மாடனைக் கொன்ற தளபதியின் உயிர் விஷம் தோய்ந்த கத்தியினால் முடிகிறது.  இறுதியில் அனைத்து உணர்ச்சிகளும் அமைதியுற ’சுளுந்தீ’ செவ்வியல் நாவலாக முடிவடைகிறது. தமிழகத்தின் பூர்வ குடிகளையும், விஜயநகரப் பேரரசு, இஸ்லாமியர் படையெடுப்பு ஆகியவற்றால் தமிழகத்தில் குடியேறிய தமிழர்கள் அல்லாத குடிகளையும் பற்றி நாவல் விரிவாகப் பேசுகிறது. சிற்றரசர்களின் அரண்மனை அதிகாரப் போட்டிக்குக் குடிகள் பலிகடா ஆவதும், அரசுக்கு வேண்டியவர்களைக் குடியமர்த்துவதும், பூர்வீகக் குடிகளை அழித்தொழிப்பதும் வரலாறு தோறும் நடப்பதை நாவல் உணர்த்துகிறது. தங்களின் பேராசையினால் அரண்மனையாளர்கள் கொஞ்சம் கொஞ்சமாக நாட்டை ஆங்கிலேயர் ஆட்சிக்கு வழிவகுக்கும் வரலாற்றையும் காணச் செய்கிறார் நாவலாசிரியர். நாவலின் வெற்றி வரலாறையும், புனைவையும் இரண்டறக் கலப்பதில் உள்ளது. எது புனைவு எது உண்மை என்பதறியாது வாசகர்களைக் திகைக்க வைக்கிறார். சுளுந்து என்ற மரக்குச்சிகளில் ஏந்திய சுளுந்தீயின் மூலமே அன்று அடுப்புகளும், விளக்குகளும் ஏற்றப்பட்டன. இன்று தீப்பெட்டி, மின்சாரம் என்று காலச் சக்கரம் கொண்டு வந்த மாற்றங்களினால் இவைகளின் பயன்பாடு அறியாத சமூகத்தினர் ஆனோம். இது போன்று பச்சநாவி, வெங்கம் பய, சிலாரடிக்குது, ஈத்தரப் பய, சொட்டாங்கு, நாங்கிலித் தடி என்று பல வழக்கொழிந்து போன சொற்களுக்கு நாவல் விளக்கம் அளிக்கிறது. நாவல் மானுடவியல், நாட்டு மருத்துவம், விலங்கியல், தாவரவியல், வழக்காற்றியல், நிலவியல் என்று பலதுறைகள் சார்ந்த விஷயங்களையும் சொல்லிச் சென்று நம்மை வியப்பில் ஆழ்த்துகிறது.  பதினெட்டாம் நூற்றாண்டில் நிலவிய பஞ்சத்தை எதிர்கொள்ள கிணறுகளை ஆழமாகத் தோண்ட வேண்டிய நெருக்கடி வந்தது. நோய்க்கான மருந்தே வெடி செய்யவும் பயன்பட்டதால் வெடி மருந்தான ரகசியத்தையும் அறிகிறோம். தன்னுடைய முதல் நாவலிலேயே முத்துநாகு மிகப் பெரிய வெற்றியை ஈட்டியுள்ளார். சுளுந்தீ காட்டும் வெளிச்சத்தில் பதினெட்டாம் நூற்றாண்டு தமிழகத்தின் வரலாற்றை அறியச் செய்கிறார். சுளுந்தீ அன்றிலிருந்து இன்று வரை அழிப்பதற்கும், படைப்பதற்குமான கருவியாக இருந்துவருகிறது.  
