
பள்ளிக்கல்வித் துறையில் தேவைப்படும் மாற்றங்கள்.... 


நமது நிருபர்
ஆகஸ்ட் 30, 2021
8/30/2021 12:00:00 AM



தமிழக அரசின் பள்ளிக்கல்வித் துறை மானியக்கோரிக்கை சட்டப்பேரவையில் தாக்கல் செய்யப்பட்டு நிறைவேற்றப்பட்டுள்ளது. கற்றல் திறனை மேம்படுத்த பல அறிவிப்புகளையும் அத்துறைக்கான அமைச்சர் வெளியிட்டுள்ளது வரவேற்கத்தக்கது. அதே நேரத்தில் பள்ளிக்கல்வித்துறை இயக்குநரகம் நீண்டகாலமாக பள்ளிக் கல்வித்துறையில் குறிப்பாக ஆசிரியராக பணிபுரிந்து  அனுபவம் பெற்றவர்களைக் கொண்டு நிர்வகிக்கப்பட்டு வந்தது. ஆனால் கடந்த மே மாதத்திற்குப் பின்னர் இந்தப் பதவிக்கு ஐஏஎஸ் அதிகாரி நியமிக்கப்பட்டார். ஆசிரியராக அனுபவம் பெற்றவர்கள் பள்ளிக்கல்வியின் வளர்ச்சிக்கு என்ன செய்ய வேண்டும், என்ன செய்யக்கூடாது என்பதை நன்கு உணர்ந்திருந்தனர். 
நெ.து.சுந்தர வடிவேலு போன்ற முன்னாள் பள்ளிக் கல்வித்துறை இயக்குநர்களால் தான் காமராஜர் முதல்வராக இருந்தபோது பள்ளிகளில் மதிய உணவுத்திட்டம் கொண்டுவரப்பட்டது. எனவே ஐஏஎஸ் அதிகாரி நியமனம் தொடருமா? இல்லையா? என்பது குறித்து பள்ளிக்கல்வித்துறை மானியக்கோரிக்கையில் ஏதும் கூறப்படவில்லை. மேலும் பல அரசு மற்றும் அரசு உதவிபெறும் பள்ளிகளில் நீண்ட காலமாக காலியாக உள்ள கணினி அறிவியல், உடற்கல்வி, ஓவியம் மற்றும் 
கைவினை ஆசிரியர் பணியிடங்களை நிரப்புவது குறித்து மானியக்கோரிக்கையில் எந்த தகவலும் இடம்பெறவில்லை. இதற்கு அரசு முன்னுரிமை அளிக்க வேண்டும்.
அரசுப்பள்ளிகளில் படிக்கும் மாணவ, மாணவியரின் சுகாதாரத்தை உறுதிப்படுத்துவது அவசியம். சுத்தமாகக் குடிநீர், கழிப்பறை வசதி இல்லாதபள்ளிகளில் அவற்றுக்கான ஏற்பாடு செய்யப்படும் என்ற அரசின் அறிவிப்பு வரவேற்கத்தக்கது என்றாலும் இருக்கிற கழிப்பறைகளைச் சுத்தமாகவும் சுகாதாரமாகவும் பராமரிக்கக் கடந்த பத்தாண்டுகளில்  போதிய ஊழியர்கள் நியமிக்கப்படவில்லை. இதனால் பல பள்ளிகளில் குறிப்பாக மாணவிகள் கழிப்பறைகளைப் பயன்படுத்தத் தயங்குகின்றனர்.  எனவே புதிய கழிப்பறைகள் கட்டும்போதும் அவற்றைப் பராமரிக்கத் தனியாகஊழியர்களையும் நியமிக்கவேண்டும். ஆசிரியர் பணியிடங்களைப் போல் ஆசிரியர் அல்லாத காவலாளி மற்றும் பள்ளி உதவியாளர் பணியிடங்களும் நிரப்பப்படவேண்டும்.பள்ளிகளில் மதிய உணவு வழங்க அட்சயபத்ராபோன்ற அரசு சாரா தொண்டு நிறுவனங்களை அனுமதிக்கக் கடந்த கால அதிமுக அரசு திட்ட மிட்டது. புதிய கல்விக்கொள்கையை ஒன்றிய பாஜக அரசு கொண்டுவந்து ஓராண்டுகொண்டாட்டத்தையும் நடத்தியுள்ளது. இந்த கல்விக்கொள்கையை  நிராகரிப்பதாகவும் மாநிலத்திற்கென தனி கல்விக்கொள்கையை உருவாக்கக் குழு ஒன்று அமைக்கப்படும் என்றும்   திமுக தேர்தல்அறிக்கையில் கூறப்பட்டுள்ளது. இது ஆளுநர் உரையிலும் இடம்பெற்றது. இது செயல்வடிவம்பெற வேண்டும்.  சமச்சீர் கல்வி, ஆரம்பப்பள்ளிகளில் தாய்மொழியே பயிற்று மொழி, அருகமைப்பள்ளிகள் உள்ளிட்ட மாணவர்   நலன்சார்ந்த கோரிக்கைகளை நிறைவேற்றவேண்டும்.  பள்ளிக்கல்வி முதல்உயர்கல்வி வரை ஒன்றிய அரசுகாவிமயமாக்கி வரும் சூழலில் தமிழகம் தனக்கெனதனிக் கொள்கையுடன் அறிவியல்பூர்வமாக மாணவர்களைச் சிந்திக்கும் ஆற்றல் கொண்ட கல்விக்கொள்கையை உருவாக்குவது காலத்தின் கட்டாயமாகும்.
