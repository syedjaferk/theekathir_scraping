
வினைக் கொள்கைக்குள்ளும் முயற்சியை தேடும் முயற்சி - சினேகா


நமது நிருபர்
அக்டோபர் 21, 2019
10/21/2019 12:00:00 AM



இலக்கியத் தீண்டாமை என்பது காலம் காலமாக கடைப்பிடிக்க ப்பட்டு வருகிறது. இதுபற்றி பெரிய அக்கறையின்றி கடந்து சென்று கொண்டே இருக்கிறது காலம். உ.வே.சா. அவர்கள் ஓலைச் சுவடிகளைத் தேடிச்சென்ற காலத்தில் சேலம் ராமசாமி முதலியார் என்ற இலக்கிய ஆர்வலர் சீவக சிந்தாமணியின் ஓலைச் சுவடிகளைப் பாதுகாத்து வைத்திருந்தார். ஆனால் அவற்றை உ.வே.சா. அவர்களிடம் ஒப்படைக்க உடன்படவில்லை. காரணம், அது சமண இலக்கியம் என்பதால் சைவரான உ.வே.சா. பாதுகாப்பாரா என்ற ஐயம்தான். ஒருவழியாக வாக்குறுதி தந்து,  பெற்றுவந்த ஓலைச்சுவடி களைப் பயன்படுத்தி, முறையாக பதிப்பிக்கவும் செய்து ஐயம் போக்கினார் உ.வே.சா. அதன்பிறகு நிலைமையில் பெரிய மாற்றம் ஏற்பட்டு விட்டதா? “சீவகசிந்தாமணியில் வினைக்கொள்கையும் மனித முயற்சி யும்” என்ற நூலுக்கான அணிந்துரை யில் “ மக்களுடன் சமண சமயம் ஒன்றா தது போலவே சீவக சிந்தாமணியும் ஒன்றவில்லை” என்று முனைவர் முகிலை இராசபாண்டியன் கூறியிருப்பது ஆழமான கருத்தாகும்.  என்றும், அதற்குப்பின் எழுதப்பட்ட கம்பராமாயணம், பெரியபுராணம் மக்களிடம் சேர்ந்த அளவு சீவகசிந்தா மணி செல்லவில்லை என்றும் நூலாசிரி யர் முனைவர் கா. சங்கர் கூறியிருப்ப தும் எண்ணத்தக்கது.  
சீவகசிந்தாமணி சமண இலக்கியம் என்பதால் விதி அல்லது ஊழ்வினைக்  கோட்பாட்டினை வலியுறுத்திச் சொல்வது . இருப்பினும் இலக்கியப் பாத்திரங்கள் வழியாகவும்,  இலக்கியத்தை இயற்றிய திருத்தக்க தேவரின் நுண்மாண் நுழைபுலத்தாலும் இசை, மணிகள், குதிரைகள், ஆபரணங்கள் போன்று பலவற்றை விவரிக்கும் திறமை வியக்க வைக்கும். இவ்வகையில் இந்நூல் கலைகளஞ்சிய த்திற்கு நிகராகும். நிற்க.  வினைபேசும் நூலுக்குள்ளும்  முயற்சிக்கான தகவல்கள் இல்லாமல் போகாது. அதனை முயன்று தேடி யிருக்கிறார் நூலாசிரியர் சங்கர்.  முன்னுரை,  முடிவுரை தவிர்த்த  ஐந்து இயல்களை இந்நூல் கொண்டி ருக்கிறது.  இவற்றுள் முதல் மூன்று இயல்கள் காப்பியத்தின் பொதுவான அம்சங்கள் பற்றி விரிவாகப் பேசு கின்றன.  அடுத்து அமைந்துள்ள இரண்டு இயல்களான “சீவகசிந்தாமணியில் மனித முயற்சி - விளக்கம்”, “ சீவக சிந்தாமணியில் மனித முயற்சியின் வெற்றிகள்” என்பவை நூலின் மையப் பொருளுக்கு வலு சேர்க்கின்றன.  ஆநிரை (பசுக் )களைக் கவர்ந்து செல்லும் வேடர்களிடமிருந்து அவற்றை மீட்க வேண்டும்.  வில்வித்தையில் விஞ்ச முடியாத வேடர்களை எண்ணி மற்ற வர்கள் அஞ்சுகின்றனர். ஆனால் சீவகன் தன்னந்தனியனாய்த்  துணிந்து நின்று வெற்றி பெறுகிறான். இதேபோல் காந்தருவதத்தையை  யாழிசைப் போட்டியில் வெல்வதோடு கட்டியங்கார னின் படைகளையும் வெல்கிறான் சீவகன். பல போட்டிகளை எதிர் கொள்வ திலும் பலரின் படைகளை எதிர் கொள்வதிலும் வெற்றி மீது வெற்றி வந்து அவனைச் சேர்கிறது. 
வினை வழிப்படுகின்ற வாழ்க்கை என்று கைகட்டி , வாய் பொத்தி இருந்தி ருந்தால் சீவகன் நாயகன் ஆகியிருக்க முடியாது.  ‘முயற்சி உடையார் இகழ்ச்சி அடையார்’ என்பதற்கு சீவகன் கதை யோடு ஏராளமான திருக்குறள்களை இணைத்துக் காட்டியிருப்பது நூலா சிரியரின் விரிவான திறமைக்கு சான்றாக உள்ளது.  சீவகனின் முயற்சி பற்றி சொல்வது தான் நூலுக்குரிய பொருள் என்றாலும் கடந்த நூற்றாண்டுக ளில் வாழ்ந்து அயராத முயற்சியால் வரலாற்றில் இடம்பெற்றிருப்பவர்களை யும் பட்டியலிடுகிறார் நூலாசிரியர் சங்கர்.  ஏறத்தாழ பதினாறு ஆண்டுகள் பசியுடன் இருந்து  பூ வேலைப்பாடுடன் பீங்கான் பாத்திரங்களைத் தயார் செய்யும் நடைமுறையைக் கண்டு பிடித்த பர்னார்டு பாலிசி ....
கிரந்தி நோய்க்கு மருந்து இல்லாத நிலையில் 606 வது தடவை மேற்கொண்ட முயற்சியால் வெற்றி பெற்ற வேதியியல் பேராசிரியர் எர்ளிக்... தங்கள் விருப்பத்தை நிறைவேற்ற வில்லை என்பதற்காகத் தன்னை கடலில் தள்ளிக்  கொன்றுவிட்டு ஊர் திரும்ப நினைத்த சக மாலுமிகளை சமாதானப்படுத்தி புதிய தேசத்தைக் கண்டறிந்த கொலம்பஸ் .....  எங்கள் இறுதி மூச்சு நிற்கும் வரை  பணி நிற்கவில்லை என்று கூறி  பயணத்தின்போது கூடாரத்திலேயே  உயிர் நீத்த கேப்டன் ஸ்காட் ..... - என அந்தப் பட்டியல் நீள்கிறது .  இலக்கிய தீண்டாமையால் ஆய்வுக்கும் கூட எடுக்க அஞ்சும் சூழலில் சீவகசிந்தாமணியை ஆழ்ந்து கற்று முயற்சியின் வெற்றிகள் குறித்து ஆய்வு செய்திருப்பது பாராட்டுக்குரி யது.
சீவகசிந்தாமணியில் வினைக்
கொள்கையும் மனித முயற்சியும்
எழுதியவர்: முனைவர் கா .சங்கர் 
வெளியீடு:   விஜயலட்சுமி பதிப்பகம்கிழக்குத்தெரு, கடையம்,
நல்ல பாளையம் அஞ்சல்,
விழுப்புரம் - 605701 
செல்பேசி: 9962660279
பக்கம்: 232   விலை ரூ. 220/- 
