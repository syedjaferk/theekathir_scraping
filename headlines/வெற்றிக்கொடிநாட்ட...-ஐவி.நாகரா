
வெற்றிக் கொடி நாட்ட...   -   ஐவி.நாகராஜன்


நமது நிருபர்
டிசம்பர் 15, 2019
12/15/2019 12:00:00 AM



அதிர்ஷ்டம் இருந்தால்தான் சாதிக்க முடியும் என பலரும் சொல்லிக்கொண்டிருக்கிறார்கள். இந்த கருத்து மிகவும் அபத்தானது. வாழ்க்கையில் வெற்றி பெற்றவர்களை அதிர்ஷ்ட்டசாலிகள்  என்று ஒற்றை வரியில் சொல்லிவிடுகிறோம். அந்த வெற்றிக்கும் பின்னாள் எவ்வளவு வலிகள், தேவதனைகள் மறைந்து இருக்கிறது என்பதை உணர மறுக்கிறோம். நீ எந்த அளவிற்கு கடினமாக உழைக்கிறாயோ அந்த அளவிற்கு உனக்கு அதிர்ஷ்டம் உண்டு என்று கேரிபிளேயர் என்ற அறிஞர் சொல்லி இருக்கிறார். எனவே அதிர்ஷ்டசாலிகள் என்று யாரை கருதி கொண்டிருக்கிறோமோ அவர்கள் எல்லாமே கடினமாக உழைத்தவர்கள். மற்றவர்கள் தூங்கும்போது அவர்கள் விழித்திருந்து செயல்பட்டவர்கள். முயற்சியை ஒருபோதும் கைவிடாதவர்கள். மற்றவர்கள் தங்களது ஜாதகத்தை நம்பியபோது அவர்கள் தங்களது திறமையையும், உழைப்பையும் மட்டுமே நம்பியவர்கள், அதனால்தான் அவர்களால் வெற்றியாளர்களாகவும் சாதனையாளர்களாகவும் திகழமுடிகிறது.
நமது அன்றாட வாழ்க்கையில் மகிழ்ச்சியான தருணங்களும் உண்டு துயரம் மிகுந்த தருணங்களும் உண்டு. துயரமான தருணங்களை வெற்றியாளர்கள் ஒருபோதும் கசப்பாக நினைத்ததில்லை. அப்படியே அது கசப்பாக தெரிந்தாலும் அதை எப்படி இனிப்பாக மாற்றுவது என்ற ரீதியில் சிந்தித்து செல்படுவதுதான் வெற்றியாளர்களின் இயல்பு ஆகும். இவ்வாறு நுணுக்கமாக செயல்படுவர்களை ஒரே வார்த்தையில் அதிர்ஷ்டசாலிகள் என்று சொல்லி விடுகிறோம். உழைப்புக்கு கிடைக்கும் ஊதியம்தான்  அதிர்ஷ்டம் என்பதை உணரவேண்டும். இந்த அதிர்ஷ்டம் தற்செயலாக கிடைத்துவிடாது. வெற்றிதோல்விகளைப் பற்றி கவலைப்படாமல் தொடர்ந்து உறுதியாக செயல்பட்டு கொண்டேயிருந்தால் நிச்சயம் வெற்றி தாமாக வந்து சேரும். அப்போது அது பிறரால் அதிர்ஷ்டம் என்று வர்ணிக்கப்படுவதை நம்மனமே ஏற்றுக்கொள்ளாது. இன்றைய இளைஞர்கள் எளிதில் வெற்றியடைய வேண்டுமென்று விரும்புகிறார்கள். அதற்கு அதிர்ஷ்டம் வேண்டும் என்று கருதுகிறார்கள். எளிதாக வெற்றியை பெறவேண்டுமென்று கருதுவது தவறில்லை. அதற்கு அதிர்ஷ்டம் வேண்டுமென்று கருதுவதுதான் தவறு. நம்முடைய செயல்பாடும், உழைப்பும் தொடர்ந்துகொண்டே இருந்தால் வெற்றி நிச்சயம் என்பதை புரிந்துகொள்ளவேண்டும்.
வாழ்க்கையில் வெற்றிபெற வேண்டுமென்றால் சில கஷ்டங்களையும், துயரங்களையும் பொறுத்துக் கொண்டுதான் ஆகவேண்டும். துன்பங்களைகண்டு துவண்டுவிட்டால் நம்முடைய செயலில் தொய்வுதான். ஏற்படும். கஷ்டங்களையும், துயரங்களையும் உரமாக்கிகொள்ளவேண்டும்.  நிலவில் கால் பதிப்பதற்காக பல ஆண்டு காலம் ஆராய்ச்சிகள் நடைபெற்றது. நிலவில் மனிதன்கால் வைப்பதற்கு முன்னாள் சோவியத் ரஷ்யா, முதலில் விண்கலத்தை நிலவில் இறக்கியது. அதன் பிறகே அமெரிக்கா மனிதன் நிலவில் கால் பதிக்கும் சாதனையை நிகழ்த்தியது. இன்றைக்கு செவ்வாய் கிரகத்திலும் மனிதன் அனுப்பிய விண்கலன்கள் ஆய்வு செய்து கொண்டிருக்கின்றன. விரைவில் மனிதனை செவ்வாய்கிரகத்திற்கு அனுப்பும் திட்டமும் நிறைவேற்றப்பட இருக்கிறது. இந்த சாதனைகள் எல்லாம் முயற்சிக்கும் பகுத்தறிவு சிந்தனைக்கும் கிடைத்த வெற்றியாகும். இத்தகைய சாதனைகளை படைப்பதற்கான முயற்சிகளில் எவ்வளவோ தடைகைள கடந்திருக்கலாம். ஆனாலும் தொடர் முயற்சியின் வெளிபாடுதான் இந்த சாதனை என்பதை நாம் உணரவேண்டும். நம்முடைய வாழ்க்கையிலும் எண்ணற்ற தடைகள் வருவதுண்டு. அந்த தடைகளை எல்லாம் படிகளாக்கி மேலே செல்லவேண்டும். அப்போதுதான் நமது வாழ்க்கையிலும் வெற்றிகொடி நாட்ட முடியும்.
