
இஸ்ரேலின் கோரத்தாண்டவம்.... 


நமது நிருபர்
ஆகஸ்ட் 7, 2021
8/7/2021 12:00:00 AM



சர்வதேச அளவிலான எத்தனை கண்டனக் கனைகள் தொடுக்கப்பட்டாலும் இஸ்ரேல் எந்த விதத்திலும் திருந்தப் போவதில்லை என்பதற்கு உதாரணமாக மீண்டும் பாலஸ்தீனர்கள் மீது இஸ்ரேலிய ராணுவம் நடத்தியுள்ள தாக்குதல் பற்றிய செய்தி வெளிவந்திருக்கிறது. 
ஒரு 12 வயது சிறுவன், ஒரு 41 வயது தொழிலாளி, ஒரு 17 வயது மாணவர், ஒரு 20 வயது இளைஞர் - இவர்கள் எந்தவிதத்திலும் பயங்கரவாதச் செயல்களில் ஈடுபடாதவர்கள்- இந்த நான்கு பேரும் கடந்த ஒரு வார காலத்தில் இஸ்ரேலிய ராணுவத்தினரால் நேருக்குநேர் சுட்டு படுகொலை செய்யப்பட்டிருக்கிறார்கள். அவர்களது கனவுகள்தகர்ந்துவிட்டன.  அவர்களது குடும்பங்கள் நொறுங்கிவிட்டன. அவர்களது நேசத்திற்குரிய ஒவ்வொருவரும் கதறுகிறார்கள். இறுதி நிகழ்ச்சிகளில் பல்லாயிரக்கணக்கான பாலஸ்தீனர்கள் பங்கேற்றிருக்கிறார்கள். 
எச்சரிக்கை விடுப்பது, மீறினால் காலுக்கு கீழே சுடுவது போன்ற குறைந்தபட்ச சர்வதேச போர்விதிகளைக்கூட இஸ்ரேல் பின்பற்றத் தயாராகயில்லை. நேரடியாக உயிரைப் பறிப்பதுதான் இஸ்ரேலிய ராணுவத்தினருக்கு விடுக்கப்பட்ட உத்தரவாக இருக்கிறது. கடந்த மே மாதத்திலும் இப்படித்தான் பாலஸ்தீனத்தின் காஸா பகுதியில் கொடூரத் தாக்குதலை கட்டவிழ்த்துவிட்டது இஸ்ரேல். 2021 மே 10 முதல் 21 வரை சர்வதேச கண்டனங்களை மீறி இஸ்ரேல் ராணுவம் நடத்திய தாக்குதலில்  260 பாலஸ்தீனர்கள் கொல்லப்பட்டனர். அவர்களில் 66 பேர் பச்சிளம் குழந்தைகள்; 1948 பாலஸ்தீனர்கள் படுகாயமடைந்தனர், அவர்களில் 610 பேர் குழந்தைகள். காஸா பகுதியிலிருந்து தங்களை தாக்க முனையும் பயங்கரவாதிகளைத்தான் குறிவைத்து பதிலடி தாக்குதல் நடத்துவதாக இஸ்ரேலிய ராணுவத்தினர் கூறி வருகிறார்கள். ஐந்து வயது பாலஸ்தீன குழந்தை கூட இஸ்ரேலிய அகராதியில் பயங்கரவாதிதான் போலும். 
இஸ்ரேலின் இத்தகைய கொடூர அட்டூழியத்திற்கு பெயர்தான் பயங்கரவாதம். இந்த பயங்கரவாதத்தை அரங்கேற்றும் இஸ்ரேலிய ராணுவ துருப்புகள் கொடிய மரணத்தின் தூதுவர்களாக, பேரழிவுக்குழுக்களாக செயல்படுகிறார்கள் என்பதே உண்மை. மே மாத தாக்குதலுக்கு பிறகு, ஐ.நா. உள்ளிட்டசர்வதேச அமைப்புகள் தீவிரமாக தலையிட்டு தாக்குதலை நிறுத்தச் செய்தன. தாக்குதலுக்கு உள்ளான பாலஸ்தீனத்தையும் ஒரு குற்றவாளியாக மாற்றி, இரு தரப்பு சண்டை நிறுத்தம் என்று கூறி இஸ்ரேலை அதற்கு இணங்கச் செய்தன. ஆனால் அதற்கும் கூட இஸ்ரேல் இயைந்து நடக்கவில்லை என்பது தினமும் நிரூபணமாகி வருகிறது.சமீபத்திய ஆகஸ்ட் முதல் வாரத்தின் கொடிய படுகொலைகளைத்தான் முதல் பத்தியில் குறிப்பிட்டுள்ளோம். இஸ்ரேலிய பத்திரிகையாளரான ஜிடியோன்லெவி என்பவர், இஸ்ரேலிய பத்திரிகையான ஹாரெட்ஸ்சில் இதுபற்றி மிகவும் வருந்தி, இஸ்ரேலின் மனித உரிமை மீறல்கள் எத்தனை கொடூர எல்லைக்கு சென்று கொண்டிருக்கின்றன என்பதை பதிவு செய்திருக்கிறார். பாலஸ்தீனர்களை அழித்தொழிக்கும் இஸ்ரேலின் கோரத்தாண்டவம் அந்த நாட்டு ஊடகங்களின் இதயத்தையே கூட நடுங்கச் செய்துள்ளன.உலக ஊடகங்களும் இதை விமர்சிக்கட்டும்!  
