
                   இருளகற்றும் கைவிளக்கு


நமது நிருபர்
ஜூலை 15, 2019
7/15/2019 12:00:00 AM



இரண்டாவது முறையாக அறுதிப் பெரும்பான்மையோடு மோடி அரசு பதவியேற்ற மறுநாளே வெளி யிடப்பட்ட புதிய கல்வி கொள்கை 2019 வரைவறிக்கை கடும் விமர்சனத்திற்கு உள்ளாகியிருக்கிறது. 484 பக்கங்களை கொண்ட இவ்வறிக்கை மீதான மக்கள் கருத்துக் கேட்பு நாளினை மத்திய அரசு ஜூலை 31 வரை நீடித்திருக்கிற வேளையில், பேரா.நா.மணி அவர்கள்  குறிப்பிடத்தக்க கல்வியாளர்களின் சீரிய கட்டுரைகளை தொகுத்து  பாரதி புத்தகாலயம் வெளியீட்டில் வெளி வந்திருக்கும் “இந்தியக் கல்வியின் இருண்டகாலம்” என்ற இந்நூல் மிகுந்த கவனம் பெறுகிறது.  கஸ்தூரி ரங்கன் தலைமையில் கடந்த ஆண்டு டிசம்பர் மாதமே மத்திய அரசிடம் ஒப்படைக்கப்பட்ட இவ் வரைவறிக்கையினை 2019 மக்களவை தேர்தலின் காரணமாகவே அப்போதன்றி தற்போது வெளியிடப்பட்டிருக்கிறது என்ற பாசிச சூழ்ச்சியினை அம்பலப்படு த்துவதோடு, பல்கலைக்கழக துணை வேந்தர்கள், பேராசிரியர்கள், மாணவர்கள் இயக்கங்கள், சமூகநீதி பணியாளர்கள் என  எவரிடமும் கருத்துக் கேளாது மட்டுமல்லாமல் இந்திய அளவில் கல்விப் போராளிகளான பேரா. அனில் சடகோபால், பேரா.சாந்தா சின்ஹா, பேரா.வசந்திதேவி போன்றோர்களோடும் சிறு உரையாட லுமின்றி இவ்வறிக்கை உருவாக்கப்பட்டி ருப்பதாக இந்நூலில் உள்ள தனது கட்டுரையில் எழுதுகிறார் கல்வியாளர் ச.சீ.இராஜகோபாலன். உழைக்கும் மக்களிடமிருந்து கல்வியை விலக்கி வைக்கிற நிலப்பிர புத்துவ ஏற்பாடே புதிய கல்விக் கொள்கை என்று லெனினை மேற்கோள் காட்டி தனது கட்டுரையில் இந்திய கல்விக் கொள்கைகளின் வரலாற்றை விவரித்து எழுதியிருக்கும் ஆயிஷா இரா.நடராசன், பன்முகத்தன்மை, சமநீதி சமத்துவம் இவற்றை முன்வை த்து கல்விக்கான விடுதலைப்போரை நோக்கி நாம் தள்ளப்பட்டிருக்கிறோம் என குறிப்பிடுகிறார். இவ்வரைவறிக்கை குறித்தான விவாதங்களை கிராமசபை கூட்டங்கள் வாயிலாக நாம் முன்னெடுக்க வேண்டும் என்று கோருகிற பிரின்ஸ் கஜேந்திரபாபு அருகமைப் பள்ளிகளில் தாய்மொழியில் பொதுக் கல்வியே வழங்கப்பட வேண்டுமென்பதை தனது நேர்காணல்வழி இந்நூலில் நிறுவுகிறார். மேல்நிலைக் கல்விக்கு பிறகு இளங்கலை பட்ட வகுப்புகளுக்கு அகில இந்திய நுழைவுத் தேர்வினை வலியுறுத்தும் இக் கல்விக்கொள்கை அமெரிக்காவில் நடத்தப் பெறும் சாட்(SAT) நுழைவுத்தேர்வுகளைப் போன்றது என்பதை குறிப்பிட்டு பேரா.ப.சிவக்குமார் எழுதியிருக்கும் கட்டுரையில் பாஜக அரசின் இக்கொள்கை, அர்த்த சாஸ்திரம் மநுதர்மம் ஆகியவற்றை ஒரு கையிலும், கார்ப்பரேட் வணிகத்தை மற்றோர் கையிலும் ஏந்தியிருப்பதாக குறிப்பிடுகிறார். யுனெஸ்கோ 2016 அறிக்கையின் படி பள்ளியிலிருந்து இடைநிற்றலுக்கான காரணங்களில் பாடமொழிச் சுமை முக்கியமானதென குறிப்பிடும் மேனாள் துணைவேந்தர் முனைவர் ம.இராசேந்திரன் இந்தியாவில் கல்விமொழி குறித்தான விவாதமே நடைபெறவில்லை என்கிறார்.  தமிழ்நாடு உயர்கல்விப் பாதுகாப்பு இயக்க மாநில அமைப்பாளர் இரா.முரளி எழுதியிருக்கும் கட்டுரையில், மாண வர்கள் மனதில் நஞ்சை விதைக்கும்  காமசூத்திரம், ஜெயமங்களா போன்றவைகளை பாடத்திட்டத்தில் புகுத்த நினைக்கும் இவ்வறிக்கை திருக்குறள் போன்ற  தமிழ் வாழ்வியல் அறநூல்களை குறிப்பிடாதது மட்டுமின்றி தமிழர் பாரம்பரியத்தையே மதிக்காத தன்மையும் வெளிப்படுவதாக வேதனையுறுகிறார்.  இந்திய அரசியல் சட்டம் 42 வது திருத்தத்தின் படி அடிப்படைக் கடமை களில் ஒன்றாக அறிவியல் மனப்பான்மையை குறிக்கிறது. ஆனால் இவ்வரைவறிக்கை அதற்கு நேர்மாறாக உள்ளூர் சாமியார்கள்,ஆன்மீகவாதிகள், கதாகாலட்சேப குழுக்கள் பள்ளிகளில் நுழைந்து பழைய புராணக் கதைகளின் மூலம் மாணவர்களின் கேள்வி கேட்கும் அறிவியல் கண்ணோட்ட த்தை அழிப்பதற்கான வழிமுறைகளை செய்வதாக பேரா.பொ.இராஜ மாணிக்கம் தனது கட்டுரையில் குறிப்பிடுகிறார். இந்திய நாட்டின் சாதி, மதம், தீண்டாமை ஆகியன குறித்து மௌனத்தை வெளிப்படுத்தும் இவ்வறிக்கை நடைமுறை அணுகல் மூலம் சாத்தியமாகப் பார்க்கும் காவிமயப்படுத்தும் அஜெண்டா என்று தனது கட்டுரையின் மூலம் எச்சரிக்கிறார் பேரா.அ.மார்க்ஸ்.  மிகுந்த அக்கறையுடன் எழுதப் பட்டிருக்கும் இக்கட்டுரைகள் புதிய கல்விக் கொள்கை குறித்தான ஆபத்து களை மட்டுமல்லாது நாம் உடனடியாக முன்னெடுக்க வேண்டிய நடவடிக்கை கள் குறித்தும் தெளிவாக விவரிக்கிறது. கஸ்தூரி ரங்கன் குழுவின் இவ் வரைவறிக்கை அறிவியல் பூர்வமானது அல்ல என்பதை மக்களிடம் எடுத்துக் கூறவேண்டிய தேவை உள்ளது என்று நா.மணி குறிப்பிடும் அதே வேளையில், ‘ஒட்டுமொத்தமாக அரசியல் சட்ட அடிப்படைகளுக்கு முற்றிலும் மாறாக உள்ள இவ்வரைவினை குப்பைக் கூடையில் வீசுவதே நமது கடமை’என்னும் ச.சீ.இராஜகோபாலன் கருத்தொன்றும் மிகையில்லை.  நூற்றாண்டுகளாய் பரிணமித்திருக்கும் இந்திய அறிவியல் அறிவை சுவீகரித்து தனது ஆரிய பூச்சினை மேற்கொள்ள நினைக்கும் பாசிச தந்திரமே இப் புதிய கல்வி கொள்கை. கருத்துக் கேட்புக்கிருக்கும் சொற்ப நாளில் நம்மை எச்சரிக்கும் வண்ணம் வெளியாகியுள்ள இந்நூல் இருளகற்றும் கைவிளக்கு. 

இந்தியக் கல்வியின் இருண்டகாலம்
(தேசியக் கல்வி கொள்கை (வரைவு) 2019 குறித்த கட்டுரைகள்)
வெளியீடு: பாரதி புத்தகாலயம்
7, இளங்கோ சாலை, தேனாம்பேட்டை,
சென்னை - 600018 
பக்: 119   விலை : ரூ.80/-
