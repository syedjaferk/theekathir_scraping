
       கடைசி கால அடாத செயல்!


நமது நிருபர்
மே 28, 2024
5/28/2024 10:31:57 PM



2014ஆம் ஆண்டு மோடி தலைமையில் பாஜக அரசு பதவியேற்றது முதல் ஆர்எஸ் எஸ்சின் சித்தாந்தமான இந்துத்துவா நடை முறைகள் அனைத்து ஜனநாயக அமைப்புக ளிலும் திணிக்கப்பட்டு வருகின்றன. அதற்கு முப்படைகளும் கூட தப்பவில்லை.
மோடி தலைமையிலான பாஜக அரசு இரண்டாவது முறை பதவியேற்ற பின் வழக்கத்திற்கு மாறாக, முப்படைத் தலைமை தளபதி எனும் பதவி உருவாக்கப்பட்டது. அதற்கு நாட்டின் எதிர்க்கட்சிகள் கடும் எதிர்ப்புத் தெரிவித்த போதும் அது உதாசீனப்படுத்தப் பட்டது. அத்துடன் அக்னிவீரர் - அக்னிபாத் எனும் திட்டம் அறிமுகப்படுத்தப்பட்டது. இதுவும் கடும் கண்டனத்தை எதிர்கொண்ட போதும் அதை பாஜக புறக்கணித்துவிட்டது.
நாட்டின் பாதுகாப்புக்காக தியாகச் சிந்தனை யுடன் படைகளில் சேரும் இளைஞர்களை வெறும் 4 ஆண்டுகள் மட்டுமே - அதிலும் 2 ஆண்டுகள் பயிற்சிப் பணியில் வைத்து - ஓய்வூதியம் எதுவுமின்றி வெளியே அனுப்புகிற முறையை மோடி அரசு கொண்டு வந்தது. ராணுவத்திலும் ஒப்பந்த முறையான இந்த  அக்னிபாத் திட்டத்தை இந்தியா கூட்டணி ஆட்சி அமைந்ததும் ரத்து செய்வோம் என்ற எதிர்க்கட்சிகளின் அறிவிப்புக்கு இளைஞர்கள் மத்தியில் பலத்த வரவேற்பு இருந்தது; பாஜக மற்றும் அதன் கூட்டணிக் கட்சிகளுக்கு கடும் எதிர்ப்பும் இளைஞர்களிடம் எழுந்தது.
இந்நிலையில் மே 31 உடன் முடிவடையும் தற்போதைய ராணுவ தளபதி ஜெனரல் மனோஜ் பாண்டேவின் பதவிக் காலத்தை ஒரு மாத காலத்துக்கு மோடி அரசு நீட்டித்திருக்கிறது. இம்மாதத்துடன் பாண்டே ஓய்வு பெற்றால் புதிய தளபதியை ஜூன் 4க்குப் பின் புதிய அரசு நியமிக்கும். ஆனால் தற்போதைய சூழலில் மீண்டும் பதவிக்கு வருவது இயலாது என்ற நிலையில் உள்நோக்கத்துடன் கூடிய தீய நடவடிக்கையில் கடைசி நாட்களிலும் மோடி அரசு இறங்கியுள்ளது. 
பாண்டேவுக்கு அடுத்த நிலையில் உள்ள லெப்டினண்ட் ஜெனரல் உபேந்திர திவேதி, அதற் கடுத்த நிலையில் உள்ள லெப்டினண்ட் ஜெனரல் அஜய் குமார் சிங் ஆகியோர் ஜூன் 30 உடன் ஓய்வு பெறும் நிலையில் உள்ளனர். அவர்களை புதிய அரசு பதவியில் அமர்த்தி னால் 3 ஆண்டு காலம் செயல்படும் சூழல் உரு வாகும். இதைத் தவிர்க்கவும் தங்களுக்கு இணக்கமாகப் பணி புரிபவர்களை நியமிக்க வுமே மோடி அரசு இத்தகைய பதவி நீட்டிப்பைச் செய்துள்ளது. இது நியாயமற்றது.
இது கடந்த 50 ஆண்டுகளில் நடக்காத செயல். இது தகுதியுள்ள அதிகாரிகளை புறக்க ணிப்பதும் பழிவாங்குவதும் ஆகும். இது மோடி ஆட்சியின் கடைசி கால அடாத செயல்.  
