
திரைத்துறை கடலில் மூழ்கி எடுத்த முத்துக்களாய் “பின்பாட்டு” -  மயிலைபாலு


நமது நிருபர்
நவம்பர் 25, 2019
11/25/2019 12:00:00 AM



திரைப்படத்துறை எனும் கடலுக்குள் இருபது ஆண்டுகளுககு மேலாக முத்துக்குளித்துக் கண்டெடுத்த முத்துக்களை தொகுத்து கவிஞர் யுகபாரதி மாலையாக்கி தந்திருக்கும் நூல் பின்பாட்டு.  தலைப்புக்கேற்ப பாடல்கள் உருவான பின்னணியையே இந்நூலின் இருபது கட்டுரைகளும் விவரிக்கின்றன. ஆனால் அத்தியாயத்திற்கு ஒன்றாக இருபது பாடல்களை அல்லது அதற்கும் அதிகமான பாடல்களை எடுத்துக்கொண்டு விளக்குவது யுகபாரதியின் நோக்கமாக இல்லை. இந்நூலின் தொடக்கத்திலிருந்து இறுதி வரை வியப்பும், ஆர்வமும், ஆச்சரியமும் கலந்த ஏராளமான தகவல்கள் அலை வீசுகின்றன. திரைப்பாடலாசிரியர் என்பதற்கும் மேலதிகமாக இளம் வயதிலேயே காத்திரமான கவிஞர் என அடையாளம் காணப்பட்டவர் யுகபாரதி. அவரது எழுத்துக்களில் இலக்கிய மணத்தோடு சமூகம், அரசியல். மாந்தநேய காற்று வீசும். காரணம் வாசிப்பை நேசித்த மனம். அந்த மனப்பத்தாயம் நிரம்பி வழிவதால் எதைப்பற்றியும் சான்றுகளோடு எடுத்துச்சொல்லும் புலமை கைவரப்பெற்றுள்ளது. அந்த வாசனையை இந்த நூலிலும் நுகரமுடிகிறது. கவிஞரோ, திரைப்பாடலாசிரியரோ கருத்துக்களை  சூனியத்திலிருந்து விளைவிப்பதில்லை. மரபிலிருந்து விதவிதமான மலர்களைத் கொய்து மாலை தொடுக்கிறார்கள். காலமாற்றத்திற்கு ஏற்றவாறு அதன் வண்ணமாயத்தை ஏற்படுத்தும் பணிதான் கவிஞர்களுடையது. இந்தக் கருத்தின் மெய்மையை ஒவ்வொரு அத்தியாத்திலும் நிறுவியிருக்கிறார். இது என்பாடல், என்பாடல் என்று மார்தட்டிக்கொள்ளும் மனநிலையிலிருந்து மாறிய மனிதராக நிற்கிறார் யுகபாரதி. திருமலை படத்தில் 
“ நீயா பேசியது
என் அன்பே
நீயா பேசியது” 
என்ற பாடல் எழுதியதன் பின்னணியில் “சொன்னது நீதானா
சொல் சொல் சொல்
என்னுயிரே”  
என்ற நெஞ்சில் ஓர் ஆலயம் திரைப்படப்பாடல் இருக்கிறது என்று சொல்லும் தைரியம் தான் யுகபாரதியை உயர்த்துகிறது. அந்தப் பாடலின் பல்லவி கண்ணதாசனுக்குப் பிடிபடக் காரணமாக இருந்த எம்.எஸ்.விஸ்வநாதனின் கோப வரலாற்றை  பதிவு செய்து இயக்குநர் ஸ்ரீதரையும் உச்சிமேல் வைத்து மெச்சியிருக்கிறார். அதன் பிறகான தகவல் கூடுதல்சிறப்பானது. ஒரு  சரணத்தில்
“வேரில் நான் அழுதேன்
என் பூவோ சோகம் உணரவில்லை” 
என்றெழுதியிருப்பார்.  காதல் சோகத்தை வேரின் அழுகையாக உருவகித்து, பூவாக கதாநாயகியைச் சொல்ல அண்ணன் அறிவுமதியின் கவிதை ஒன்று உதவியது. 
“வேர்களின் சோகம் மறைத்திடத் தானே
 கிளைகளில் பூக்கள் சிரிக்கின்றன”
என்ற கவிதை வரிகளை யுகபாரதி எடுத்து காட்டியுள்ளார். எனது உச்சம் என் முன்னத்திகளின் தோள்களில் இருப்பதால்தான் என்று சொல்லும் பண்பு எளிதாக வாசித்துக் கடப்பதல்ல என்றே  நினைக்கிறேன்.  தனக்கு  அதிகமான படப்பாடல்களுக்கு வாய்ப்பளித்த இசைக்கலைஞர் வித்யாசாகரை வாய்ப்பு கிடைக்கும் போதெல்லாம் பாராட்டும் யுகபாரதி ஆரம்ப சந்திபிப்பில் தனக்கும் அவருக்கும்மான கருத்து உரசலையும் பதிவு செய்திருப்பது நேர்மைக்கோர் சான்று. தனக்கு முன்னால் பாதையமைத்துக்கொடுத்தவர்களாக உடுமலை நாராயணகவி கண்ணதாசன். மருதகாசி. பட்டுக்கோட்டை கல்யாணசுந்தரம், வாலி, முத்துலிங்கம், பூவை செங்குட்டுவன் என நன்கறியப்பட்ட பாடலாசிரியர்களின் தனித்துவம் பற்றி ஏராளமான வரலாற்றுக் குறிப்புகளை அள்ளித அள்ளி தந்திருக்கிறார். அம்மட்டோ ! அல்ல ! ஓரிரு பாடல்களை மட்டுமே எழுதிய கே.பி.காமாட்சிசுந்தரம் என்கிற காமாட்சி பற்றியும் சொல்கிறார். மகான் காந்தி மகான் , ஓ.. ரசிக்கும் சீமானே போன்ற பாடல்களை மெய்மறந்து ரசித்தாலும் எழுதியவர் காமாட்சி என்கிற தகவல்போல் பல திரட்டுகள் இதில் உள்ளன. எம்.ஜி.ஆர் நடித்த எங்கள் தங்கம் திரைப்படத்தில் “நான் அளவோடு ரசிப்பவன் / எதையும் அளவின்றி கொடுப்பவன்” என்ற பாடல் உண்டு. இதனை எழுதியவர் வாலி என்பது இசைத்தட்டுப்பதிவு. ஆனால் முதல் வரியை வாலி எழுத இரண்டாவது வரியைக் கலைஞர் கருணாநிதி எடுத்துக்கொடுத்தார் என்பதைப் பிற்கால அரசியலொடு இணைத்துப்பார்க்கும் போது எவ்வளவு முரண் கிடக்கிறது. அதனை வெளிப்படுத்த யுகபாரதியின் பின்பாட்டு வாசிப்பு தேவைப்படுகிறது.
“ஒண்ணுக்கொண்ணு ஆதரவு
 உள்ளத்திலே ஏன் பிரிவு
கண்ணுக்குள்ளே பேதம் இல்லே
பார்ப்பதிலே ஏன் பிரிவு” 
“சொந்தபந்தம் சேர்ந்திருந்தா
சொத்து சுகம் தேவையில்லை
சொந்தம் விட்டு போனதுன்னா
வாழ்வதிலே லாபமில்லை”.
தர்மதுரை திரைப்படத்தில் வரும் “ஆணென்ன 
பெண்னென்ன
எல்லாம் ஓரினம்தான் ”
என்ற பாடல் பாசப்பிழிவைக் கொண்ட பாடல். இதை எழுதியவர் கங்கை அமரன். இந்தப் பிழிவுக்கு ஒரு பின்புலம் இருக்கிறது அது என்ன? இளையராஜா, பாஸ்கர், கங்கை அமரன் இப்படிப்பட்ட திரையுலக பின்புலங்களை பேசுவதோடு நின்று விடவில்லை. நமது இலக்கிய வகைமைகள்  திரைத்துறைக்கு அளித்த பங்களிப்புகள் பற்றி அத்தனை நுணுக்கமான பதிவுகள் நூலில் உள்ளன.  பழைமையான தாலாட்டு, தூது, பரணி போன்றவை திரைப்பாடல்களும் எப்படியெல்லாம் துணை நின்றுள்ளன என்பதை சான்றுகள் பலதந்து வாசிப்பின் பரப்பை உணரவைக்கிறார்.  இடை இடையே தலாட்டு பெயர்காரணம் ( தால் என்றால்நாக்கு நாக்கினை ஆட்டிப்பாடுவது: தால் என்றால் தொட்டில் - தொட்டிலை ஆட்டிப்பாடுவது ), பரணி பெயர் காரணம் ( போர்க் கடவுளாக முன்னோர் சுட்டிய கொற்றவைக்கு உகந்த பரணி நட்சத்திர நாளில் பாடும் பாட்டு: கேரளாவில் இப்போதும் இந்த வழக்கு உள்ளது) என்று விசாலப்பார்வையும் இந்நூலில் கிடைக்கிறது.  தூது இலக்கியம் பற்றி பேசிக்கொண்டே வரும் யுகபாரதி ராஜாஜி இந்தித்திணிப்பு செய்த போது தமிழறிஞர் வெள்ளை வாரணனார் வெண்கோழி விடு தூது எழுதினார் என்பது வரலாற்று நினைவு பாடுத்ததலாக வருகிறது.  பாரதியார் பாடல்கள் திரைக்குள் வருவதற்கு காரணமானவர்கள் டி.கே.சி.சகோதரர்கள் என்பதைச்  சொன்ன கையோடு, பாரதிதாசனின் திரைப்பிரவேசமும் அவரின் தமிழர் என்ற உணர்வு மேலீடும் அதனாலேயே திரைத்துறையிலிருந்து வெளியேறியதும் அறிய வேண்டிய தகவல்கள்.
250 பக்க புத்தகத்தில் இரண்டாயிரத்துக்கும் அதிகமான தமிழ் இலக்கிய வரலாறுகளும் திரைப்பட பாடல் வரலாறுகளும் இயக்குநர்கள், இசையமைப்பாளர்கள், தயாரிப்பாளர்களின் நுட்பமான அனுபவங்களும் கொட்டிக் கிடக்கின்றன.  “எடுத்தது கண்டார் இற்றது கேட்டார்” என்ற ராமன் வில்லொடித்த  ஆற்றலைக் கம்பன் கூறுவான். “எடுத்தது அறிந்தேன் .. முடிந்து விட்டதே என வருந்தினேன்” என்று வாசகன்  சொல்லும் அளவுக்கு பின்பாட்டு நூலினை யுகபாரதி படைத்துள்ளார்.  வெறுமனே சினிமா பற்றி பேசுவதல்ல இந்நூல். ஊடே ஊடே சமூத்தைப் பற்றிய, அரசியல் பற்றிய, கலை இலக்கியம் பற்றிய முற்போக்காளர்கள் செய்ய வேண்டிய கடமைகள் பற்றிய பார்வைகளை பளிச் பளிச்சென வெளிச்சமிட்டு செல்வதும் நூலின் மற்றொரு சிறப்பு. ஓர் எடுத்துக்காட்டு  உலகமயமாக்கலும் நுகர்வுக் கலாச்சாரமும் ஒரு ரசிகனை எந்த அளவுக்கு பாழ்படுத்தியுள்ளன என்பதை இப்போது உணரமுடிகிறது. வேகமான பாடல்களை மட்டுமே ஒளிபரப்பக்கூடிய காட்சி ஊடகங்களால்  தமிழனின் ரசனை மட்டம் கேள்விக்குறியாகி இருக்கிறது. ஓரே நாளில் நசிவுற்றிருக்கும் ரசனை மட்டத்தை தூக்கி நிறுத்த இயலாதுதான். என்றாலும், இப்போதாவது கலை இலக்கியவாதிகள் கண்விழித்து ரசிகளை கைதூக்க முன்வர வேண்டும். நம்முடைய பாரம்பரியக் கலைப்பண்புகள் எவை எவையென எடுத்துச் சொல்லும் கடமையும் பொறுப்பும் அவர்களுக்கு இருக்கின்றன. யுகபாரதியின் ‘பின்பாட்டு’ கலை இலக்கிய ஆர்வமுள்ளவர்களுக்கு மட்டுமல்ல சமூக அரசியல் களமாடுகின்றவர்களுக்கும் திரைத்துறையில் காலூன்ற முயற்சிசெய்பவர்களுககும் துணை புரிகின்ற கைவிளக்கு எனலாம். கடந்த காலத்தில் பயணம் செய்து நிகழ்காலத்தை அடையாளம் கண்டு எதிர்காலத்திற்கு வழிதேடவும் இந்நூல் உதவும். 
 
