
பாடல்: முகவரி தேடி - நவகவி


நமது நிருபர்
அக்டோபர் 27, 2019
10/27/2019 12:00:00 AM



பூக்களிடம் கேட்டேன் உன் முகவரி
தென்றலிடம் கேட்கச் சொன்னது.
தென்றலிடம் கேட்டேன்உன் முகவரி
திசைகளிடம் கேட்கச் சொன்னது.
         எவரிடத்தில் கேட்பதென்று
         புரியவில்லை.
         உன்னிடமே கேட்டிருந்தால்
         குழப்பமில்லை!    (பூக்களிடம்)
நீ -விட்டுச் சென்ற புன்னகை ஓர்
         பூவிதழ்மேல் அமர்ந்தி ருந்தது.
"பூவிதழில் தேனெ டுப்பதா?- இல்லை
புன்னகையில் தேனெ டுப்பதா?"    
         வண்டுஒன்று குழப்பம் கொண்டது!
நீ - தொட்டுச் சென்ற மாந்தளிரில்
         கனிவாசம் கமக மத்தது.
கனிதோன்றாப் பருவ காலமே.
கனிவாசம் தளிரில் வீசுமே!- கிளி
         கனிஎன்று தளிரைக் கொத்துது!
இதை - உன்னிடத்தில் சொல்வதற்கு விரும்புகிறேன்.
உன் - முகவரிதான் தெரியவில்லை குழம்புகிறேன்!    
(பூக்களிடம்)
நீ - கால்பதித்த கரட்டுநிலம்
          வயலாகும் திக்குகள் எட்டும்!
கால்சுவடு பாத்தி ஆனது!
கண்கொள்ளாக் காட்சி ஆனது!
         பாத்தியில் புறா கூடும் கட்டும்!
உன் - விழிப்பார்வை சென்றஇடம்
         திடீரென்று மின்னல் வெட்டுதே!
மேகம் இன்றி எப்படி மின்னல்?
தரையில் மின்னல் தங்கப் பின்னல்!
         சந்தோஷம் நெஞ்சை முட்டுதே!
இதை - உன்னிடத்தில் சொல்வதற்கு விரும்புகிறேன். 
உன் - முகவரிதான் தெரியவில்லை குழம்புகிறேன்!
    (பூக்களிடம்)
நீ - உட்கார்ந்த பாறையிலே
         சுனைஒன்று உருவாகியதே!
சுனைமுழுதும் தேனின் ஊற்று!
அலைகிளம்பும் காற்றை ஏற்று!
         பருகிப்பார்த்தேன் ருசிமீறியதே!
நீ - நின்ற இடம் கரும்பொன்று 
         சடக்கென்று மண்மேல் நீண்டதே!
உன்உடம்பை உரசி உரசி,
நுனிக்கரும்பும் இனிப்பு நிரம்பி,
         என்னைக்கண்டு தின்னத் தூண்டுதே!
இதை - உன்னிடத்தில் சொல்வதற்கு விரும்புகிறேன்.
உன் - முகவரிதான் தெரியவில்லை குழம்புகிறேன்!    
(பூக்களிடம்)
