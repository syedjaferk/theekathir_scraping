
கனவுகளை விட்டுச் செல்கிறேன் தோழர்களே!


நமது நிருபர்
ஜூன் 23, 2019
6/23/2019 12:00:00 AM



தோழர்களே நான் ஓடிக் கொண் டிருக்கிறேன். எதிர்பார்க்க வில்லை. கொஞ்சமும் எதிர்பார்க்கவில்லை. கடும் இருட்டு. ஒடு கிறேன். இதோ இங்கே தான், நான் படித்த பள்ளிக்கூடம் இருக்கிறது. இங்கு தான் அஞ்சாம் வகுப்பு வரை படித்தேன். அய்யாச் சாமி நினைவு நடுநிலைப்பள்ளி. அப்பா பத்து வரைக்கும் படித்திருந்தார். அம்மா மூணு வரைக்கும் படித்திருந்தார். தாத்தாவின் சிறு நிலத்தில் அவர்கள் வேலை செய்தார்கள். சிறு விவசாயி, கூலி வேலைக்கும் போய்த் தானே ஆக வேண்டும். அவர்களும் அப்ப டித்தான்.அண்ணன் மணி கூடத்தான் நானும் பள்ளிக்கூடம் போய் வந்தேன். 
நேராகப் போனால் பிள்ளையார் கோவில். அதற்குப் பக்கத்தில் தான் நான் பிறந்து வளர்ந்த வீடு. இப்போது கிழக்கில் வீடு கட்டி இருக்கிறோம். நான் பிறந்த அந்த சின்ன வீட்டில் தான் செல்லமாய் வளர்ந்தேன். அம்மாவின் எட்டு சகோதரி களின் தோளிலும் மார்பிலும் தான் வளர்ந்தேன். இதோ துரத்திக் கொண்டு எனக்கு அருகில் நெருங்கி விட்டார்கள். நான் நின்று நிதானமாய் அவர்களிடம் பேச முடியாது. அவர்களுக்கு அது புரியாது. நேர் எதிர் கருத்துக் கொண்டவர்கள். அவர்களது கருத்தில் நேர்மையோ, நியாயமோ துளிய ளவும் இல்லை. அதனால் தான் இந்த மூர்க்கத்தனம்.  எங்கள் ஊரில் எட்டு வரை படித்து விட்டு ஒன்பதாம் வகுப்புக்கு நெல்லை சந்திப்பு இந்துப் பள்ளிக்கு போனேன். அது பாரதி படித்த பள்ளி. அவர் படித்த வகுப்பறையை பார்த்திருக்கிறேன். எனக்கு நாலு வயதி ருக்கும் போது எங்கள் ஊருக்கு தீ வைத்த னர். அது கொழுந்து விட்டு எரிந்தது. காடு களுக்கும் தீ வைத்தனர். அப்போதே சில குடும்பங்கள் ஊரைக் காலி செய்துவிட்டு வெளியேறி விட்டனர். நெருப்பின் நாக்குகள் துப்பிய வெக்கையில் நான் தெரிந்து கொண்டேன், இங்கு எல்லாம் ஒன்று போல் இல்லை என்று. பாரதியின் வகுப்பறையில் பாரதியின் படம் வரைந்து வைத்திருப்பார் கள். அந்தச் சின்ன வயதில் என் மனதுக்கு தோன்றிய எண்ணங்களை பாரதி பாடி வைத்திருந்தான். “கேளடா மானிடவா எம்மில் கீழோர் மேலோர் இல்லை, சாதி பிரிவுகள் சொல்லி அதில் தாழ்வென்றும் மேலென்றும் கொள்வார், சாதிக் கொடு மைகள் வேண்டாம் அன்பு தன்னிற் செழித்தி டும் வையம்”. இது ஏன் எல்லோருக்கும் தோன்றவில்லை. இதோ துரத்தி வரும் இவர்கள் அதைப் படிக்கவில்லையா. அவர்கள் மனிதர்களா? கருங்கற்களா?
உங்களுக்கு தெரியுமா? நான் ஒரு இயற்பியல் மாணவன். இந்துக் கல்லூரியில் அதைத் தான் தேர்வு செய்தேன். ஊரில் இருந்து கல்லூரிக்கு தினசரி போய் வந்தேன். கல்லூரி வளாகமும் பிளவுகளிலும், பிரிவுகளிலும் பெயர்ந்து கிடந்தது. ஆனால் இயற்பியல் எனக்கு புதிய பல விச யங்களைக் கற்றுக் கொடுத்தது. ஆற்றலைப் பற்றி அங்கு தான் கற்றுக் கொண்டேன். ஆற்றலை அழிக்கவும் முடியாது, ஆக்கவும் முடியாது என்பதை கற்றுக் கொண்டேன். ஒன்று மற்றொன்றாய் மாறுவதையும் கற்றேன். என்னோடு எப்போதும் சுற்றித் திரிந்த நண்பர்களின் மூலம் இடதுசாரி இயக்கத்தையும் அறிந்து கொண்டேன். நான் கற்றதை செயலாக்கத் துணிந்தேன். வாலிபர் சங்க ஆர்ப்பாட்டங்களில் கலந்து கொண்டேன். ஏதோ ஒரு ஊரின் பிரச்சனையை ஊரறிய பேசினார்கள். எங்கள் ஊரிலும் ஆயிரம் பிரச்சனைகள். முக்கியமாக குடிநீர் பிரச்சனை. அது தான் நான் செய்த முதல் காரியம்.     
நான் வாலிபர் சங்கத்தில் சேர்ந்து விட்டேன். நான் தான் கிளைச் செயலாளர். கிடைக்கும் வேலைக்கெல்லாம் போகி றேன். வேலைக்கு நடுவே ஊர் பிரச்சனைக ளுக்கும் சங்கத் தோழர்களை அழைத்துக் கொண்டு போகிறேன். நான் சில காலத்தி லேயே தெரிந்து கொண்டேன். அனைத்தும் சிரமமான பணி தான். பெரிய பாறாங் கல்லைத் தான் உடைத்துக் கொண்டிருக்கி றோம்.  அம்மா சொல்கிறாள், காலேஜுக்கு போனப்ப கூட இப்பிடி படிக்கலையே. புரிந்தும், ஈடுபாட்டோடும் வேலை செய்ய படித்துத்தானே தீர வேண்டும். இதோ வீட்டுக்கு வருவோரிடம் எல்லாம் நான் அல மாரியில் சேர்த்து வைத்திருந்த புத்தகங்க ளை எடுத்துக் காட்டுகிறாள். அரசும் புரட்சியும், யானை டாக்டர், பிரான்சில் வர்க்கப் போராட்டம், முதுகுளத்தூர் பயங்க ரம். இதோ என் மீது கொடும் ஆயுதம் ஒன்று உடலை கிழித்துச் செல்கிறது. குருதி வழி கிறது. வலி தாங்க முடியவில்லை. நீங்கள் எல்லாரும் சொல்வீர்களே தோழர்களே! நான் எப்போதும் சிரித்தபடி இருக்கிறேன் என்று. இவன் ஒருத்த இருந்தா போதும்பா அந்த இடமே கலகலப்பா மாறிவிடும் என்று கெளதம் சொல்லுவான். 
நிறைய வேலைகள் இருக்கிறது தோழர்களே! நான் கட்சியின் தாலுகா கமிட்டி  உறுப்பினர். மூன்று ஆண்டுகள் கடந்து விட்டது. எங்கள் ஊரில் கட்சியில் 14 உறுப்பி னர்கள். மணியும், சதீசும் கட்சி உறுப்பி னர்கள் தான். அவர்கள் அழுகையும் கண்ணீருமாக ஆவேசமாகவும் போராடு கிறார்கள். ஊரே திரண்டு நிற்கிறது. அதோ சிவா கோஷமிடுகிறான். ஊரெல்லாம் செங்கொடி ஏற்ற வேண்டும் என்று அவனும் நானும் பலமுறை பேசி இருக்கிறோம். தோழர்கள் கூடி நிற்கிறார்கள். கொடி பிடித்து நிற்கிறார்கள். சித்தி சொல்கிறாள், கொடி இருக்கு. ஒன்ன காணலியே அசோக்கு. 
நான் கங்கைகொண்டான் தொழிற்பேட்டையில் இருந்த ஏடிசி டயர் கம்பெனியில் வேலைக்கு சேர்ந்து விட்டேன். நான் இப்போது காண்டிராக்ட் தொழிலாளி. நான் கட்சி, ஆர்ப்பாட்டம் என்று அலைவ தாக சில மாதம் வேலையிலிருந்து நிறுத்தி விட்டார்கள். சிஐடியு சங்கத்தின் மூலம் தான் மீண்டும் வேலைக்கு சேர்ந்தேன். நைட் ஷிப்ட்டுக்கு தான் போவேன். அப்பத்தான் பகலில் இயக்க வேலைக்கு போக முடியும். இப்போது நான் வாலிபர் சங்க மாவட்டப் பொருளாளர். 
கோடகன் கால்வாயிலிருந்து தண்ணீர் வரும். எங்கள் ஊரில் பலருக்கும் விவசாய முண்டு. வயலில் இருந்து புல்லுக்கட்டோடு அம்மாவை அழைத்து வரும் போது தான் அந்தச் சம்பவம். நான் அம்மாவை அழைத்துக் கொண்டு ஆஸ்பத்திரி போகி றேன். எனது புகார், என்னோடு ஏழு பேர் மீதும் எதிர்ப்புகார். இரு தரப்பிலும் வழக்கு. பாரபட்சமின்றி போலீஸ் இருக்கிறதாம். முதல் கோணல். இப்பிடித்தான் எல்லா நேரங்களிலும் நடக்கிறது.
கற்பி, ஒன்றுசேர், புரட்சிசெய் என்ற அம்பேத்கரின் சில தொகுதிகள் மட்டுமே என்னிடம் உள்ளன. அதில் ஒரு புத்தகத்தை தான் என்னை கிடத்தியிருந்த பெட்டியில் கொண்டு வந்து வைத்தான் சதீஷ். தோழர்களே நிறைய செய்ய வேண்டும் என்று நினைத்தேன். கட்டாயம் செய்தே ஆக வேண்டும். கண்களை இருள் மறைக்கிறது. நினைவுகளை இழந்து கொண்டிருக்கிறேன். ரத்தம் வழிந்தோடு கிறது. சில நாட்களுக்கு முன்பு தான் மூன்றா வது முறையாக ரத்த தானம் செய்தேன். இன்னும் எத்தனையோ முறை செய்ய வேண்டும் என்று நினைத்தேன். விரய மாகிக் கொண்டிருக்கிறது. தடுக்க வேண்டும். தெருவெங்கும், ஊரெங்கும், நாடெங்கும் ரத்தம் சிந்திக் கொண்டிருக்கிறது. தடுக்க வேண்டும். 
மிச்சமிருக்கும் நினைவுகளுக்கு இடை யில் சிலதை சொல்லி விடவேண்டும். எனது கனவுகளை உங்களிடம் விட்டு விட்டுச் செல்கிறேன். அதோ எங்கள் வீட்டின் முற்றத்தில் சதீஷ் கட்டிய செங்கொடி. உயர்த்திப் பிடியுங்கள். நான் சாதி கடந்தவன். ஆனால் சாதியால் கொல்லப்பட்டவன். சாதியத்திற்கு எதிரான போராட்டத்தை முன்னெடுங்கள். எல்லோரும் சமமென போராடுங்கள். நான் உங்களுடனே எப்போ தும் இருப்பேன். முஷ்டி உயர்த்தும் உங்கள் கைகள், எனது கைகளே! 
