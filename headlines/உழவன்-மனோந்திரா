
                        உழவன் - மனோந்திரா


நமது நிருபர்
டிசம்பர் 29, 2019
12/29/2019 12:00:00 AM



குரலற்றோர் குறள்
விதைத்தது மாரிபொய்த்து வீணாகப் போயின்
சிதைவரே மண்ணில் உழவர்!                    1
ஆற்றுநீர் பாய்ச்சி அமுதம் விளைவிப்போர்
தோற்கின்றார் ஏனோயிம் மண்ணில்!    2
நெல்லறுத்துச் சந்தையில் விற்றுத் திரும்புகையில்
கல்லாய்க் கனக்கும் கடன்                            3
பூவும் விளைச்சலே பாழும் உழவருக்கு
ஈவு இரக்கமில்லா மண்ணில்                       4
வெண்டைக்காய் காய்த்தால் விலைவீழ்ந்து போய்விடும்
துண்டையும் தோற்பார் உழவர்!                   5
கத்தரிக்காய் சாம்பார் கமகமக்கும் செல்வர்க்கு
ஒத்தரூபாய் ஏழைக்கு இல்லை                     6
தக்கவிலை கிட்டுமோ தக்காளி காய்ப்பெடுத்தால்
திக்கற்ற மள்ளர்க்கு இன்று?                         7
கடன்கொடுக்கும் யார்க்கும் கருணையில்லை என்றே
விடம்குடிக் கின்றான் உழவன்                      8
களம்நிறைந்த போதும் கடன்குறைவ தில்லை
உளம்வெதும்பு கின்றான் உழவன்               9
விருத்தி அடையா விவசாயி தானே
பருத்திதந்து காக்கின்றான் மானம்!     10
