
                           வல்லான் வகுத்ததே நீதியா? 


நமது நிருபர்
நவம்பர் 10, 2021
11/10/2021 11:00:56 AM



இந்தியாவில் ஒவ்வொரு வருடமும் 7 லட்சத்து 50 ஆயிரம் காவல்நிலைய வழக்குகள் உரிய ஆதாரம் இல்லை என்று கூறி முடித்து வைக்கப்படுகிறது என்கிறது தேசிய குற்ற ஆவணக் காப்பகத்தின் கிரைம் இந்தியா அறிக்கை.  அதாவது காவல்துறை ஆவணங்கள் படி குற்றச் சம்பவங்கள் நடந்தது உண்மை என்பது உறுதியாகிறது. ஆனால் அதனை உரிய முறையில் விசாரணை செய்து, சாட்சியங்களைக் கண்டறியத் தவறுவதால் வழக்கு முடித்து வைக்கப்படுகிறது.
பணம் இருப்பவர்கள் எளிதாக நீதிமன்றத்தை நாடி நீதியைப் பெறமுடியும். ஆனால் பணம் இல்லா தவர்கள் எப்படி நீதியைப் பெற முடியும். பெரும் பகுதி குற்ற வழக்குகள் காவல்துறையின் விசாரணை யின் மூலமே நீதியைப் பெற முடியும். ஆனால் காவல்துறையின் விசாரணை கட்டமைப்பு இந்தியாவில் போதுமானதாக இல்லை. மேலும் இதில் மாநிலங்களுக்கிடையே மிகப்பெரிய ஏற்றத்தாழ்வு உள்ளது.
காவல்துறை ஆராய்ச்சி மற்றும் மேம்பாட்டு பணியகத்தின் புள்ளிவிவரங்களின்படி குஜ ராத்தில் 33 நடமாடும் தடயவியல் பிரிவுகள் இருக்கின்றன. அதை விட இரு மடங்கு மக்கள் தொகை கொண்ட பீகாரில் இரண்டு மட்டுமே இருக்கிறது. ஆனால் இந்தியா முழுவதும் 32 தடய அறிவியல் ஆய்வகங்கள், 80 பிராந்திய ஆய்வகங்கள் மற்றும் 418 நடமாடும் தடயவியல் ஆய்வகங்கள் இயங்குகின்றன. இந்த ஆய்வகங்களும் மாநில நிலைக்கேற்ப உரிய பகிர்மான முறையிலும் இல்லை. இது இந்திய மக்கள் தொகைக்கும், குற்றங்களின் சராசரிக்கும் போதியதாகவும் இல்லை. இந்த கட்டமைப்பு எப்படி உரிய விசாரணையை உரிய காலத்தில் செய்து முடிக்க உதவும்.
சமீபத்தில் உத்தரப்பிரதேச மாநிலம் லக்கிம்பூர் விவசாயிகள் படுகொலையில் காவல்துறை எவ்வளவு அலட்சியமாக நடந்து கொண்டது என்பதை உச்சநீதிமன்றம் பலமுறை  கண்டித்தது. தேசத்தையே உலுக்கிய படுகொலையில் சம்பந் தப்பட்டவர்களின்  செல்பேசிகளைக் கூட காவல்துறை பறிமுதல் செய்யாத அவலமும் வெளிவந்தது. உச்சநீதிமன்றம் நேரடியாக தலையிட்டே இதுதான் நிலை என்றால் சாதாரண மக்கள் எப்படி காவல்துறை விசாரணையின் மூலம் நீதியைப் பெறமுடியும்? 
2015-2019 வரையிலான 4 ஆண்டுகளில் மட்டும் உத்தரப் பிரதேசத்தில் பெண்களுக்கு எதிரான குற்றங்கள் 66.7 விழுக்காடு அதிகரித்திருக்கிறது. இதற்குக் குற்றச்செயல்களில் ஈடுபடுபவர்கள் மட்டும் காரணமல்ல, குற்றவாளிகளைத் தப்பிக்க இடமளிக்கும் காவல்துறையும், அதற்குப் பொறுப்பு வகிக்கும் முதல்வர் யோகி ஆதியத்தியநாத்துமே பொறுப்பு. காவல்துறையைச் சட்டத்தின் படி செயல்பட அனுமதிக்காமல், பாஜகவின் அரசியல் கருவியாகப் பயன்படுத்தும் அவலம் அரங்கேற்றப் படுகிறது. 
ஒன்றிய அரசோ தனது கட்டுப்பாட்டின் கீழ் இருக்கும் சிபிஐ, என்ஐஏ  உள்ளிட்ட புலனாய்வு அமைப்புகளை ஆர்எஸ்எஸ்சின் ஓர் அங்கமாக மாற்றி வருகிறது. இந்நிலை நீடித்தால் “அநீதியே நீதியாகும்.” இதனைச் சீர்படுத்திட நீதித்துறை முன்வர வேண்டும். 
