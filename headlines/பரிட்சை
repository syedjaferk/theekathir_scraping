
                               பரிட்சை


நமது நிருபர்
ஜூன் 30, 2019
6/30/2019 12:00:00 AM



பரிட்ச பரிட்ச பரிட்ச - தம்பி
பாழாப் போன பரிட்ச!
                                                                                                                                          (பரிட்ச)
சாராய ரவுடிய சத்திய புருசன்னு
கள்ளூறும் மொழியில் கட்டுரை எழுதணும்.
உள்ளூரு கேடிய உலகத் தலைவனா
படங்கள் வரைஞ்சு பாகம் குறிக்கணும்.
         கேள்வி கேட்பான் பரிட்சைத் தாளிலே-தட்டிக்
         கேட்பதற்கு ஒரு ஆளில்லே
கசாப்புக் கடைக்காரன் கல்விக் கடை வச்சிருக்கான்.
உரிச்ச கோழியா நம்மை உப்புக்கண்டம் போடுகிறான்
                                                                                                                                     (பரிட்ச)
எல்கேஜி யுகேஜி காலேஜி வரையிலும்
எழுதி எழுதியும் மாளாத பரிட்ச.
பரிட்சையில் எல்லாம் பாசாகி வந்தாலும்
வாழ்க்கைப் பரிட்சையில் வழுக்கி விழுகிறான்.
         வெத்துவேட்டுப் பரிட்ச வேலையில்ல
         கக்கூசு வேலையும் காலி இல்ல
அப்பனும் மகனும் எம்ப்ளாய்மென்ட் ஆபீசுல
அவங்க பின்னாடி அதோ பேரனும் கியூவுல!
                                                                                                                          (பரிட்ச)
ஏரோப்பிளேனில் பறக்குற இந்தியன்
இங்கிலீஸ் கலரில் வாந்தி எடுக்குறான்.
அண்ணாந்து பார்க்கும் நம்ம குப்பத்துப் புள்ளைய
அப்படியே சிந்தாம குடிக்கச் சொல்லுறான்.
         வாந்தி தாண்டா தம்பி பாடத்திட்டம் - அந்த
         வாந்தி தாண்டா தம்பி பாடத்திட்டம் .
வடிகட்டி வடிகட்டி அடித்தட்டு மாணவனை 
முடிவெட்டித் தலை வெட்டி முடிக்கிற திட்டமிது
(பரிட்ச)
சுதந்திரத் தியாகிகள் எழுதிய பரிட்ச
தோல்வியில் முடிந்தது காந்தியின் அகிம்ச
ரத்தத்தில் எழுதிட நிர்ப்பந்தம் வருமோ?
எழுதணும் புதுசா இந்தியப் பரிட்ச.
         புண்ணான தேசம் புன்னகைக்க -அது
         புரட்சியைப் பூக்க வைக்கும் புதுப் பரிட்ச!
அந்தப் பரிட்சையின் அவசியத்தை மறுக்கும்
எந்தப் பரிட்சையும் எழவாத் தான் இருக்கும்!
                                                                                                              (பரிட்ச)
