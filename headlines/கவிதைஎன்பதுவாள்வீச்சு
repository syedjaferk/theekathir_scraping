
கவிதை என்பது வாள்வீச்சு


நமது நிருபர்
ஜூலை 1, 2019
7/1/2019 12:00:00 AM



கவிஞர் இயற்றும் கவியை ஓவியன் தீட்டும் ஓவியத்திற்கு ஒப்பிடலாம். கவிஞனும் ஓவியனும் ஒப்புமை உடையவர்களே. கவிதை உருவாகும் முறை மனதிற்கு மிகவும் வித்தியாசமான அனுபவத்தைக் கொடுக்கிறது. கவிதையின் வரிகளும், சொற்களும், படிமங்களும் அடிப்படையான ஒரு அமைப்பை மேற்கொள்கின்றன.  மொழி அழகாய் இருப்பதும் மொழியை அழகாக வைத்திருப்பதும் கவிதைதான்.  நல்ல கவிதை எழுதுவதற்கு மிகவும் கடினமான உழைப்புத்தேவை; கவிதை எழுதுவதை விட ஆறுமாதம் கடுங்காவல் தண்டனையை மகிழ்ச்சியோடு ஏற்றுக்கொள்வேன் என்றார் ஓர் அறிஞர். கவிதை உயர்ந்ததாக இருப்பதால் தான் எழுதியவர்க்கு உயர்வு கிடைக்கிறது. தமிழுக்குக் கவிஞர்களின் வரவு என்பது தமிழ் மொழியின் நிலை உயர்வு என்பதைத் தான் காட்டுகிறது. தமிழ்க் கவிதை என்ற தோற்றம் இதயம் சார்ந்ததாக இருப்பதை விட இலக்கணம் சார்ந்ததாக அமைந்தால் பலரும் தங்களுக்குள் நிகழும் கவிதை உணர்வை, கவிதை மனத்தை, கவிதை எழுச்சியை, கவிதை உந்துதலை வெளிகாட்ட முடியாமல் இருந்துவிட்டார்கள்.  கவிதைக்கு இலக்கணம் தடையல்ல; உணர்வின் ஓட்டம்தான் கவிதை மொழியும் சிந்தனையும் கைகூடி அழகாய் ஒரு வடிவம் கண்டால் அது கவிதையாகும்.  “பல்வகைத்தாதுவின் உயிர்க்குடல் போல் பல சொல்லால் பொருட்கிடனாக உணர்வினில் வல்லோர் அணிபெறச் செய்வன செய்யுள்” என்றார் பவணந்தி முனிவர். இங்ஙனம் கவியில் வல்ல புலவரும் புறத்தால் காணும் பொருள்களின் இயற்கை அழகு அமைப்பு முதலியவற்றை தம் உள்ளத்திலே பதிந்து கொண்டு பின் தன் உள்ளத்திசை நினைத்து அவ்வுருவத்தை அழகு அமைப்பு முதலிய திறன்கள் சிதையாமல் சொற்களில் அமைத்து உருவாக்கி நம் கண்முன்னே காட்டுகின்றனர் கவிஞர் அவர்கள். “நீரும் பாறையும்” என்ற கவிதை நூல்  சுதா உலகஒளி அவர்கள் எழுதிய இலக்குகளும், கொள்கைகளும் கொண்டவையாக இக்கவிதைகளை எழுதியுள்ளார். வாழ்க்கையின் யதார்த்தத்தையும், காதலின் கனிவு, இழப்பின் வலி, நட்பின் பெருமை, உழைப்பின் உயர்வு ஆகியவற்றையும் சுதாவின் கவிதைகள் காட்டுகின்றன. இவர் காதல் கவிதைகள் ஒவ்வொன்றையும் ஒரு முத்தாகப் பதித்துள்ளார். எல்லோருடைய வாழ்க்கையிலும் நடக்க கூடிய சாதாரண விஷயங்களைக் கூட வித்தியாசமாகப் பார்க்கிறார் சுதா. எடுத்துக்காட்டாய் இவரின் கவிதையைக் கூற வேண்டும் என்றால், “குளிக்க வேண்டும்” என்ற கவிதையில் ஒரு பக்கம் கற்பனை பறக்கிறது. ஏரி, குளம், கடல் என்று கூறியிருப்பது.  ஆனால், நிஜத்தில் கண்முன் இருப்பதோ காலி வாளி யதார்த்தம் வேறு. கற்பனை என்பது வேறு என்பதை அழகாய் சொல்லியிருக்கிறார். மேலும் ‘புள்ளி’ என்ற கவிதையில் ஒரு ஆண் யோசித்து முடிப்பதற்குள் ஒரு பெண் ஒரு வாழ்க்கையையே அழகுறச் செய்து விடுகிறாள் என்று கூறியிருப்பது பெண்ணினத்தைப் போற்றுவதாக உள்ளது. “சாவே வா” என்ற கவிதை மன அழுத்தத்தில் உள்ளவனைக் கூட வாழ வழி வகுக்கும் என்ற கவிதை அற்புதமானது. “கோட் சூட் போட்டுக் கொண்டாலும் போலித்தன்மை பொருந்திய பல மனிதர்கள் உலகில் உள்ளனர் என்பதை “பாம்பு” என்ற கவிதை அழகாய் சுட்டிக் காட்டுகிறது. “அமைதி” என்ற கவிதையில் பாரதியாரின் கவிதை உணர்வைத் தருகிறார். காலம்கல், இனிது, பிரதிபலிப்பு, என்னுள் அவள் போன்ற கவிதைகள் அழகாய் கண்முன் நிறுத்திக்காட்டப்படுகின்றன. “என் எழுத்து” என்ற கவிதை சுதா உலக ஒளி அவர்களின் உண்மையான கூற்றாக உருவம் செய்யப்பட்டுள்ளது. எழுத்தின் மீதான ஆர்வம் படைப்பின் மீதான தாக்கம் இவை இரண்டையும் ஒப்பிட்டுப் பார்த்தால் உண்மையை விட உயர்ந்த தரம் வேறு ஒன்றும் இல்லை என்பதை கவிதைகள் படைத்துள்ளார் கவிஞர் சுதா உலகஒளி.  இக்கவிதையின் மூலம் இவரது படைப்புகள் நிலைத்து நிற்கும் என்பதே என் கருத்தாகும்.
‘நீரும் பாறையும்’
(கவிதைத் தொகுப்பு)
ஆசிரியர்: சுதா உலக ஒளி
வெளியீடு: செந்தூரம்
பதிப்பகம்: சிருஷ்டி 6
புரசை நெடுஞ்சாலை, சென்னை -600 007
பக்: 128       விலை: ரூ.110/-
தொலைபேசி எண்: 044 -24332527
 
