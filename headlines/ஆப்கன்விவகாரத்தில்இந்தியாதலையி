
ஆப்கன் விவகாரத்தில் இந்தியா தலையிடலாமா? 


நமது நிருபர்
ஆகஸ்ட் 23, 2021
8/23/2021 12:00:00 AM



வெட்ககரமான முறையில் வெளியேறியிருக் கும் ஏகாதிபத்திய அமெரிக்கா, தற்போது தலிபான்களின் கைகளில் சிக்கியிருக்கும் ஆப்கானிஸ் தானை யார் முதலில் அங்கீகரிக்கிறார்கள் என்றுவேவு பார்த்துக் கொண்டிருக்கின்றது. 
புவி அரசியல் நிலைமைகளின் படியும் ஆப்கானிஸ்தான் மக்களின் எதிர்கால நலனைக் கருதியும் ஆசிய பிராந்தியத்தில் அமைதியும் வளர்ச்சியும் நிலவ வேண்டும் என்பதன் பொருட்டும்; ஆப்கானிஸ்தானின் புதிய ஆட்சியாளர்களுடன் இயல்பாகவே ஆசிய பிராந்தியத்தின் முக்கிய சக்திகளான ரஷ்யா, சீனா, இந்தியா ஆகிய நாடுகளே தொடர்பு கொள்ளவும், பேசவும், எதிர்கால திட்டங்களை உறுதிப்படுத்தவும் வாய்ப்புள்ள நாடுகள்.1990களில் ஆப்கானிஸ்தானில், சோவியத் ஒன்றியத்தின் ஆதரவு பெற்ற கம்யூனிஸ்ட் கட்சியின் ஜனாதிபதி நஜிபுல்லாவை கொடூரமான முறையில் படுகொலை செய்வதற்கும் இந்த பிராந்தியத்தின் வளங்களைக் கைப்பற்றுவதற்கும், சோவியத் ஒன்றியத்தை அச்சுறுத்துவதற்கும் தலிபான்களை உருவாக்கியதும், வளர்த்ததும் அமெரிக்க ஏகாதிபத்தியம்தான். அப்போது அமைக்கப்பட்ட தலிபான்களின் ஆட்சி உலகிலேயே மிகக்கொடூரமான மத அடிப்படைவாத ஆட்சியாக, பெண்கள், பெண் குழந்தைகள் மற்றும்இன சிறுபான்மையினருக்கு எதிரான ஈவிரக்கமற்ற தாக்குதல்களை கட்டவிழ்த்துவிட்ட ஆட்சியாக இருந்தது. இந்தப் பின்னணியில்தான் இன்றைக்கு அங்கு மீண்டும் தலிபான்கள் அதிகாரத்தை கைப்பற்றியிருப்பது பற்றி பெரும் அச்சமும் பதற்றமும் எழுந்துள்ளது. 
அதனால்தான், ஆகஸ்ட் 16 அன்று ஆப்கானிஸ்தான் நிலைமைகள் தொடர்பாக அவசரமாக விவாதிக்கும் பொருட்டு கூடிய ஐக்கிய நாடுகள் சபையின் பாதுகாப்புக் கவுன்சில், தலிபான்களின் ஆட்சிதுவங்கியுள்ள நிலையில் ஆப்கானிஸ்தான் ஐஎஸ்பயங்கரவாதிகள் மற்றும் அல்கொய்தா பயங்கரவாதிகள் உள்ளிட்ட கொடிய பயங்கரவாதக் குழுக்களின் சொர்க்கபுரியாக மாறிவிடக்கூடாது என்ற சர்வதேச சமூகத்தின் கவலையை வெளிப்படுத்தி எச்சரிக்கை விடுத்தது. ஆப்கனை விட்டு அமெரிக்கா வெளியேறி யுள்ள நிலையில், தலிபான்கள் மீண்டும் பழைய நிலைப்பாட்டிலேயே இருக்க முடியாது. தொடர்ந்து வெளிப்படையாகவும், மறைமுகமாகவும் நடைபெற்று வரும் பேச்சுவார்த்தைகளில் தலிபான் களும் இதை ஒப்புக் கொண்டே வருகிறார்கள். அவர்கள் அங்கு ஓர் இஸ்லாமிய மத அடிப்படைவாத ஆட்சியை நிறுவுவதே தங்களது லட்சியம் எனக் கூறுகிறார்கள்; அதேவேளையில் அதன் எதிர்விளைவுகள் எப்படி இருக்கும் என்பதையும்  உணர்ந்தே இருக்கிறார்கள்.
20 ஆண்டுகளுக்குப் பிந்தைய அவர்களது போக்கு எப்படி இருக்கும் என்பதை கணிக்க முடியாததால்தான் சர்வதேச சமூகத்தில் அச்சம் படர்ந்திருக்கிறது. இந்தப் பின்னணியில் ஆப்கனில் ஒரு கொடிய ஆட்சியாக தலிபான்களின் அதிகாரம் மாறாமல் இருப்பதை உறுதி செய்ய வேண்டியது ஆசியாவின் பிரதான சக்திகளது கடமை என்று மார்க்சிஸ்ட் கம்யூனிஸ்ட் கட்சியும், இந்திய கம்யூனிஸ்ட் கட்சியும் ஆகஸ்ட் 18 அன்று விடுத்துள்ள கூட்டறிக்கையில் மிகச் சரியாகவே சுட்டிக்காட்டியுள் ளன. இந்திய அரசு அந்த திசையில் பயணிப்பது அவசியம்.
