
துயரத்தின் உளவியலைச் சொல்லும் கதைகள்


நமது நிருபர்
மே 20, 2019
5/20/2019 12:00:00 AM



கலை இலக்கிய பண்பாட்டுச் செயல்பாட்டாளர் ஜீவசிந்தன் கடந்த கால்நூற்றாண்டு காலவெளியில் தனது செயல்பாடுகளின் ஊடே எழுதிய பதினேழு சிறுகதைகளின் தொகுப்பே “நிலமெல்லாம் முள்மரங்கள்”. படைப்பாளி பிறந்து வளர்ந்த மானம்பார்த்த புஞ்சைக் காட்டுப் பகுதியின் வாழ்வில் தான் பங்கேற்ற, பார்த்த, பகிரப்பட்ட வாழ்வியல் நிகழ்வுகளை எதார்த்தம் பிறழாமல் இத் தொகுப்பில் பதிவு செய்துள்ளார்.இக்கதைகளில் துயரநிகழ்வுகளை அடுக்காமல் துயருற்றோரின் உளவியல் உரையாடலைப் பதிவு செய்து தனித்து நிற்கிறார். ஒரு பேய் கலெக்டரை சந்திக்கிறது என்னும் கதையில் பேய் பிடித்ததாகச் சொல்லப்படும் பெண்களின் உளவியல் பாதிப்பையும் அதன் விளைவால் ஏற்படும் உடலியல் மாற்றங்களையும் இதை அறியாமல் அல்லலுறும் அப்பாவி ஜனங்களின் நிலையையும்,இதை சாதகமாக்கி கோடாங்கிகளும், பூசாரிகளும் பயன்பெறுவதையும் வெளிப்படுத்துகிறார் கதாசிரியர். பதின்மவயதுப் பெண் மீனாட்சி பள்ளி கல்வியை முடித்து மேற்கல்விபடிக்கவேண்டும் என்ற ஆசையில் இருக்கும் சூழலில் தந்தை இறந்து விடுகிறார்.இந்தத் துயரத்திலிருந்து மீள்வதற்குள் அவளுக்கு மணம் முடித்து வைக்கப்படுகிறது.இந்த விரும்பாத மண வாழ்க்கையை அவள் முழுமையாக, மனரீதியாக ஏற்றுக் கொள்வதற்குள் குழந்தைஇல்லை என்றும், இவள் எந்நேரமும் உம்மென்று இருக்கிறாள்; இவளுக்குப் பேய் பிடித்திருக்கிறதுஎன்றும் மாமியார் கதைக் கட்டி விடுகிறாள். இவள் வாயை திறப்பதுமில்லை;ஆவேசம் கொண்டு ஆடுவதுமில்லை. இவளுக்கு நாலு பேய்கள்பிடித்திருக்கின்றன என்று வெள்ளெருக்கு விளாரால் இவளைஅடித்து தலையில் கல்லை தூக்கச்செய்து ஊருக்கு வெளியேஅடித்துக் கொண்டே நடக்கச் செய்கிறான் கோடாங்கி. மீனாட்சியோதன்னைப் போன்ற அபலைப் பெண்கள் பேயின்பேரால் ரணகாயப்படுவதைக் தவிர்த்து விடுதலைப் பெற்றுத் தரும் நோக்கோடு தூக்கிய கல்லோடு அருகிலுள்ள மாவட்ட ஆட்சியர் அலுவலகம் சென்று மக்கள்குறை தீர்க்கும் நாள்நிகழ்வில் மீனாட்சி மனு கொடுக்கிறாள் என்பதோடு முடிக்கும்கதையின் அடுத்தடுத்த பகுதிகளை வாசகரின் கற்பனைக்கு விட்டு விடுகிறார் படைப்பாளி.இதேபோல் இன்னொரு கதையில் சூனியம் எடுப்பதாக , மாரிச்சாமி என்னும் விவசாயியின் குடும்பத்தை உளவியல் ரீதியாககோடாங்கி எப்படி சுரண்டி காசுசம்பாதிக்கிறார், அதை எந்தவகையில் செலவு பண்ணுகிறார் என்பதை,காவுகள் என்னும் கதையில் கோடாங்கிகளின் தகிடுதத்தங்களை அம்பலப்படுத்துகிறார். வாழ்ந்து கெட்ட 'உயர் சாதி' குடும்பம் தலைவனை இழந்து இடிபாடுகளுள்ள வீட்டில் வசிக்கும் அம்மா விசாலம் இருமகள்களை வைத்துக் கொண்டு இன்னல் மிகுந்தவாழ்வை நடத்திக் கொண்டிருக்கிறாள். இவர்களது மனத்துயருக்கு ஆறுதலான வார்த்தைகளைச் சொல்லி நம்பிக்கை ஊட்டுகிறார் இளம் ஆசிரியர் தாமஸ். ஒரு நாள் மூத்த மகளையும் தாமஸையும் காணவில்லை.அம்மா விசாலம்  மனம் கொந்தளிக்கிறாள். மகள் யாரோ ஒரு வாத்தியாரோடு ஓடிப்போனது பற்றி ஊராரின் பேச்சும் சொந்த சாதியாரின் ஏச்சும் எண்ணி அம்மா விசாலம் மனம் குமைகிறாள்.இதிலிருந்து விடுதலை பெற என்ன செய்வதென்று யோசிக்கிறாள். அலைவுற்ற மனதில் ஒரு சிந்தனைஒளி சுடர் விடுகிறது.கஞ்சிக்கில்லாமல் அவதிப்படும்போது உதவாதசாதிக்கு, கஷ்டத்தில் ஆறுதல் சொல்ல வக்கில்லாத சாதிக்குவாழ்வு தேடிப்போன மகளைப் பற்றிசொல்ல எந்த உரிமையோ,அருகதையோ இல்லை என்று தெளிகிறாள் விசாலம்! இக்கதையில் விசாலத்தின் மனம் மட்டுமல்ல,வாசகரின் மனமும் விசாலப்படுகிறது!உயிருக்கு உயிர் என்னும் ஒரு கதையில் வேலம்மாள் என்னும் விவசாயக் கூலித் தொழிலாளி.விவசாயவேலைகள் அற்றுப் போன நிலையில் கணவனை சாதிக்கலவரத்திற்குப் பலி கொடுத்து பிள்ளைகளைக் காப்பாற்ற விறகு வெட்டும் வேலைக்குப் போகிறாள்.ஊர்ச் சனமெல்லாம் வேலைக்கு முந்திச் சென்று விட்டனர். தனது பிள்ளைகளுக்கு சாப்பிட வழிசெய்து விட்டு கிளம்பியதில் தாமதமாகப்போவதால் வேலைக்குச் சேர்ப்பார்களோ,விரட்டி விடுவார்களோ என்ற மன அவசத்தில் புலம்பியபடி கம்மாய்க்கரையில் தொங்கு ஓட்டமாக ஓடுகிறாள். புருஷன் இருந்தால் இந்தத் தவிப்பு நேர்ந்திருக்காதே.பாழாய்ப் போன சாதிவெறி அப்பாவி புருஷனைப் பலி வாங்கிவிட்டதே.இந்தச் சூழலுக்குத் தள்ளியவர்களைத் தன்னால் ஒன்றும் செய்யமுடிய வில்லையே.இப்படி வேர்க்க விறுவிறுக்க அரிவாளை தூக்கிகிட்டு ஓடவிட்டுருச்சே காலம் என்று வேலம்மாள் வியர்வையைப் துடைக்க நேரமில்லாமல் ஓடுகிறாள்.எதிரே யாரோ கைக் குழந்தையோடு வருவதுபோல் தெரிகிறது. அவளது முகத்தைப் பார்த்ததும் வேலம்மாளுக்கு வெள்ளம் என கண்ணீர் பொங்கி எழுகிறது. தனது புருஷனைக் கொன்றவனது மனைவி கையில் குழந்தை யோடு ஒத்தையாக வருகிறாள். அவளை ஒரே வீச்சில் கொன்னுட்டா என்ன?என்று அரிவாளை ஏந்தியபடி விரைகிறாள்.இவளைக் கண்ட கைக்குழந்தை வீலென்று கதறுகிறது. குழந்தையின் கதறல் வேலம்மாளை நிதானப்படுத்துகிறது. பார்க்கிறாள்.கிழிந்தசேலையும் உப்பிய வயிறும் உள்ளொடுங்கிய கண்களும் எண்ணெய் காணாத தலையும் இடுப்பில் இடுக்கிய குழந்தையுமாகப் பீதியொடு நிற்கிறாள்.தன் புருஷனை சாதிவெறியால் கொன்றுவிட்டு அவன் ஜெயிலுக்கு போய்விட்டான்.இவளோ இங்கே தன்னைப் போல் கஞ்சிக்கு இல்லாமல் நடைபிணமாகத் திரியறாள். இவளையா கொல்லப் போனோம் என்று வெட்கி அவளைக் கட்டித்தழுவுகிறாள் வேலம்மாள். இப்படி உணர்ச்சி பொங்க கதை முடிகிறது.சாதி நோய்க்கு தீர்வை சிந்திக்கத் தூண்டுகிறது!இப்படியான கதைகள் ஒருபுறம் என்றால் புஞ்சை விவசாயிகளின் வாழ்க்கைப் பாடுகளில் மிளிரும் சோகமும் சுகமும், அவலமும், ஆனந்தமும் சொல்லும் கதைகள் மறுபுறம். மழையில்லாமல் விவசாயம் பண்ண இயலாமல் ஊரைவிட்டே போக முடிவெடுத்த காத்தமுத்துவுக்கு ஒரு மழை பெய்தவுடன் தன் முடிவை மாற்றிக் கொள்ளும் சீர்மை. கடனுக்கே வாழ்நாளெல்லாம் உழைக்க வேண்டிய கொடுமை. அப்பாவின் ஆசைக்கிணங்க ஒர் அரசு வேலை பெற்றிட சகலத்தையும் இழந்து தவிக்கும் இளைஞன். நகரை நோக்கி நகரும் பேரவலம்.காயும் கனியும் பயிரும் பச்சையுமாய் மனதைக் குளிர்வித்த வானம்பார்த்த பூமி முள் காடாகிப் போன அவலம். இப்படி ஒவ்வொரு கதையும் வாசிக்க மனதைப் பிழிகிறது! நிலமெல்லாம் முள் மரங்கள் என்னும் தலைப்பே இன்றைக்கு இன்னல்பட்டுப் போன விவசாய பாட்டைக் குறியீடாக உணர்த்தும் சோகநாடகமாகும்!.வாசிப்புக்கு உகந்த எளிய நடையில் தெளிவாய்ச் சொல்லும்கதைகள். “மாமியார் செத்து மருமகள் வடித்த கண்ணீராய் சுரக்கும் ஊற்று நீர்” போன்ற களம்சார்ந்த உவமைகள் கலந்த தொகுப்பு! தமுஎகச மதிப்புறு தலைவர் தோழர் ச.தமிழ்ச்செல்வனும், நாடகவியலாளர் தமுஎகச மாநிலக்குழு உறுப்பினர் தோழர் பார்த்திபராஜாவும் நல்லதோர் அணிந்துரையும் வாழ்த்துரையும் தந்து தொகுப்புக்கு சிறப்பு சேர்த்துள்ளன. இத்தொகுப்பை வாங்கி வாசித்து நல்ல களச் செயல்பாட்டாளியின் எழுத்து அனுபவத்தைப் பகிர்ந்து கொள்வது அவசியம்.நிலமெல்லாம் முள் மரங்கள் (சிறுகதைத் தொகுப்பு)ஆசிரியர்: ஜீவசிந்தன்.வெளியீடு: தமுஎகச சிவகங்கை மாவட்டக்குழு செல்பேசி.9486671840.விற்பனை உரிமைபாரதிபுத்தகாலயம் 7, இளங்கோ தெரு, தேனாம்பேட்டைசென்னை-18.பக்: 96. விலை: 90/.தொ.பேசி: 044 -24332924 
