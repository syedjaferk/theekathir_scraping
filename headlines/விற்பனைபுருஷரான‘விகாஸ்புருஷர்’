
விற்பனை புருஷரான ‘விகாஸ் புருஷர்’..... 


நமது நிருபர்
செப்டம்பர் 3, 2021
9/3/2021 12:00:00 AM



தேசிய பணமாக்கல் திட்டம் என்ற பெயரில் வளர்ச்சித் திட்டத்திற்கு நிதி திரட்டுவதாகக் கூறிநாட்டின் வளர்ச்சிக்கும் முன்னேற்றத்துக்கும் வழிகோலிய பொதுத்துறை நிறுவனங்களின் சொத்துக்களை விற்பதற்கு கங்கணம் கட்டி காரியம் செய்து கொண்டிருக்கிறது மோடி தலைமையிலான பாஜக ஒன்றிய அரசு. 
இத்தகைய நாசகர திட்டத்திற்கு அரசியல் கட்சிகள் மட்டுமின்றி, பொருளாதார நிபுணர்களும் அரசியல் அறிஞர்களும் கடும் எதிர்ப்பைதெரிவித்து வருகின்றனர். அதை சமாளிப்பதற்காக ஒன்றிய பாஜக அரசு ஏற்கெனவே காங்கிரஸ் கட்சிதொடங்கி வைத்ததைத்தான் நாங்கள் செய்கிறோம் என்று விளக்கமளித்துள்ளது. 2014ல் தேர்தல் பிரச்சாரத்தின் போது அறுபது ஆண்டு காலத்தில் காங்கிரஸ் கட்சி செய்யாத சாதனைகளை வெறும் அறுபதே மாதங்களில் செய்கிறோம் என்று கூறித்தான் நரேந்திர மோடி ஆட்சிக்கு வந்தார். அவர் பதவியேற்றதும் நான்மக்களின் சேவகன் என்று நாடாளுமன்ற படிக்கட்டுகளை வணங்கினார். 
ஆனால் இன்றோ அவர் கார்ப்பரேட்டுகளின் சேவகனாக மாறி நாட்டின் விலை மதிப்பற்றசெல்வங்களான பொதுத்துறை நிறுவனங்களையெல்லாம் கட்டம் கட்டமாக கார்ப்பரேட்டுகளுக்கு விற்பதற்கு திட்டமிட்டுள்ளனர். அதன் பெயர்தான் தேசிய பணமாக்கல் திட்டம் எனும் தனியார்மயம். இந்த திட்டத்தினால் திரட்டப்படும் ரூ.6 லட்சம் கோடி வளர்ச்சித் திட்டங்களுக்கு பயன்படுத்தப்படும் என்று ஒன்றிய ஆட்சியாளர்கள் கூறுகிறார்கள். ஆட்சிக்கு வருவதற்கு முன்பு விகாஸ் புருஷர் (வளர்ச்சி நாயகர்) என்றுஅழைக்கப்பட்ட மோடி இப்போது விற்பனை புருஷராக மாறிவிட்டார். வளர்ச்சித் திட்டங்களை செயல்படுத்துவதற்கு நிதி திரட்டுவதற்கு என்னென்ன வழி வகைகளை கையாளலாம் என்று ஆலோசனை செய்தால் ஏற்கெனவே இருக்கும்சொத்துக்களை விற்று புதிய திட்டத்தை செயல்படுத்துவதை ஒரு சிறந்த அரசு மேற்கொள்ளாது. ஆனால் இவரது அரசோ இருப்பதை விற்று புதிதாக ஏதோ செய்துவிடப்போவதாக கதை அளந்து கொண்டிருக்கிறது. இவர்களது விற்பனை பட்டியலில் தமிழகத்தின்உதகை மலை ரயில், சேலம் உருக்காலை, விமான நிலையம் போன்றவையும் இடம் பெற்றுள்ளன. இவற்றை உருவாக்குவதற்கு பொதுத்துறையின் நிதி பயன்படுத்தப்பட்டது நாட்டு மக்களின் நலனுக்காகத்தான். ஆனால் இந்த ஆட்சி இவற்றை விற்பதோ தனியார்  பெரு நிறுவனங்களின் முதலாளிகளின் நலனுக்காக.
தமிழகத்தின் பொதுத்துறை சொத்துக்களை விற்பதற்கு அனுமதிக்க மாட்டோம் என்று மு.க.ஸ்டாலின் தலைமையிலான தமிழக அரசுஅறிவித்திருப்பது பாராட்டுக்குரியது. எனவே பொதுத்துறை சொத்துக்களை விற்கும் விபரீத நடவடிக்கையை கைவிட்டுவிட்டு வேறு ஆக்கப்பூர்வ வழிவகைகளை ஒன்றிய பாஜக அரசு காண வேண்டும் அதுவே உண்மையான வளர்ச்சியைஏற்படுத்தும். அதுவே சிறந்த நிர்வாக  திறனுக்கு எடுத்துக்காட்டாக அமையும்.
