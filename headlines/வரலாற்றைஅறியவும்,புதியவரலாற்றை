
வரலாற்றை அறியவும், புதிய வரலாற்றை உருவாக்கவும்... -   நர்மதா தேவி


நமது நிருபர்
செப்டம்பர் 23, 2019
9/23/2019 12:00:00 AM



“கம்யூனிஸ்டுகள் வர்க்கத்துக்கு மட்டுமே முக்கியத்துவம் தரு வார்கள்; சாதிய பிரச்சனைக்கு முக்கியத்து வம் தரமாட்டார்கள்” என்று குறை கூறு வோர் உண்டு. இது தவறான கருத்து; வர்க்கப் பிரச்சனை, சாதிய பிரச்சனை ஆகியவற்றை இணைத்து, மகத்தான போராட்டங்களை நடத்தி, மாபெரும் சாதனைகளைப் படைத்தவர்கள் கம்யூ னிஸ்டுகள் என்பதை ஆதாரப்பூர்வமாக விளக்கியுள்ள நூல்தான் ‘கீழத்தஞ்சை: விவசாயிகள் இயக்கமும், தலித் மக்கள் உரிமைகளும்’ என்னும் நூல்.     மார்க்சிஸ்ட் கம்யூனிஸ்ட் கட்சியின் அரசியல் தலைமைக் குழு உறுப்பினர் தோழர்.ஜி.ராமகிருஷ்ணன் எழுதிய இந்நூலை, பாரதி புத்தகாலயம் வெளி யிட்டுள்ளது. கட்சியின் மாநிலச் செயற்குழு சார்பாக, கீழத்தஞ்சைப் பகுதியின் பொறுப்பாளராக அவர் பணியாற்றிய காலத்தில், கீழத்தஞ்சையில் விவசாய இயக்கங்களின் செயல்பாடு களால், அந்தப் பகுதி தலித் மக்களு டைய வாழ்க்கை எவ்வகையில் மேம்பட்டது என்பது குறித்து ஆய்வு மேற்கொண்டார். அது குறித்து கொல்கத்தாவில் அமைந்துள்ள இந்தியப் புள்ளியல் நிறுவனத்திற்கு அவர் சமர்ப்பித்த ஆய்வுக்கட்டுரை, தோழர் சுப்பாராவால் தமிழில் சரளமாக மொழி பெயர்க்கப்பட்டு, நூல் வடிவம் பெற்றுள்ளது.
கீழத்தஞ்சையில், விவசாய இயக்கத்துக்கு முந்தைய காலகட்டத்தில் தலித் மக்களின் வாழ்நிலையையும், 1940 - 1991 வரை நடைபெற்ற விவசாய இயக்கப் போராட்டங்களின் விளைவாக அவர்கள் வாழ்நிலையில் ஏற்பட்ட மாற்றங்களையும் இந்த நூல் மிகச் சிறப்பாக ஒப்பீடு செய்கிறது. கீழத்தஞ்சையின் ஐம்பதாண்டு கால சமூகப் பொருளாதார போராட்ட வரலாறு கள் குறித்த ஆவணங்களையும், நூல்களை யும் ஆய்வு செய்தும், 1940,50 களில் பண்ணையடிமையாக, குத்தகைதாரராக இருந்து, நிலப்பிரபுத்துவ முறையின் சுரண்டலை நேரடியாக அனுபவித்து, விவசாய சங்கத்தில் இணைந்து போராடிய இருவரை விரிவாக நேர்காணல் செய்தும், விவசாய சங்கத் தலைவர்கள், ஊழியர்கள் பலருடன் உரையாடியும், இந்த ஆய்வு நூலை மிகச் சிறப்பாக வடித்திருக்கிறார் தோழர் ஜி.ராமகிருஷ்ணன்.
கீழத்தஞ்சையில் நிலவி வந்த நிலப்பிரபுத்துவ, பண்ணையடிமை முறை எத்தகையது? அந்த முறையால் பல்வேறு பிரிவைச் சேர்ந்த மக்கள் அனுபவித்த கொடுமைகள் என்ன? அந்தக் கொடுமை களைக் களைய கம்யூனிஸ்டு கட்சியும், அதன் விவசாய சங்கமும் முன்னெடுத்த போராட்டங்களின் வரலாறு என்ன? பண்ணையடிமையாக இருந்தவர்கள் விவசாயத் தொழிலாளர்களாக எவ்வாறு மாறினார்கள்? அந்தப் போராட்டங்கள் சமூக, பொருளாதார தளத்தில் ஏற்படுத்திய தாக்கங்கள் என்ன? இவை அனைத்தைப் பற்றியும் ஒருவர் குறைவான நேரத்தில் படித்துத் தெரிந்துகொள்ள வேண்டும். அதே சமயத்தில், அந்த வரலாற்றை மேம்போக்காக அல்லாமல் ஆழமாகவும் தெரிந்துகொள்ள வேண்டும்  என்றால்,  48 பக்கங்களே கொண்ட இந்நூலை நிச்சயம் படிக்க வேண்டும். சென்ற நூற்றாண்டின்தொடக்கத்தில் தீண்டாமைக் கொடுமையும், நிலப்பிரபுத்துவ சுரண்டலும் உச்சத்தில் இருந்த பகுதி கீழத்தஞ்சை. இந்த நூற்றாண்டின் தொடக்கத்திலோ, தமிழகத்தில் ஒப்பீட்டளவில் தீண்டாமைக் கொடுமை குறைவாக இருக்கும் பகுதியாக மாறியிருக்கிறது. இந்த மாற்றத்துக்குக் காரணம், "கம்யூனிஸ்டு கட்சி வழிகாட்டுதலில் விவசாய இயக்கம்,  தலித்துகளையும், சாதிஇந்துக்களையும் ஒருங்கிணைத்து நடத்திய, சமூக நீதிக்கான போராட்டத்தை உள்ளடக்கிய வர்க்கப்போராட்டம் தான்” என்பதை இந்நூல் ஆதாரப்பூர்வமாக நிறுவுகிறது.
கீழத்தஞ்சையில், கொத்தடிமை முறை ஒழிக்கப்பட்டிருக்கிறது, தலித் தொழிலாளர்களுக்குக் கூலி உயர்வும், மனைப்பட்டாவும் சாத்தியமாகி இருக்கிறது, விளைச்சலில் வாரதாரர் /குத்தகைதாரர் பங்கு 18-20 சதவிகிதத்தில் இருந்து, 60-70 சதவிகிதமாக அதிகரித்தி ருக்கிறது, நில உச்சவரம்புச் சட்டத்தின் அடிப்படையில் உபரி நிலத்தை நிலமற்ற விவசாயத் தொழிலாளர்களுக்கு விநியோ கம் செய்ய வலுவான இயக்கத்தை மார்க்சிஸ்ட் கம்யூனிஸ்ட் கட்சியும், விவசாயிகள் சங்கமும் நடத்தியதால் 3 லட்சம் ஏக்கர் நிலம் விநியோகம் செய்ய ப்பட்டுள்ளது, சாணிப்பால், சவுக்கடி போன்ற தலித் மக்கள் மீதான வன்கொடு மைகளுக்கும், பிற தீண்டாமைக் கொடுமை களுக்கும் முற்றுப்புள்ளி வைக்கப்பட்டி ருக்கிறது என்பதை மிகச் சிறப்பாக இந்நூல் ஆவணப்படுத்தியிருக்கிறது.
1991க்குப்பின் நடைமுறைப்படு த்தப்பட்டு வரும் நவீன தாராளமய, பொருளாதாரக் கொள்கை கீழத்தஞ்சை யில் விவசாயத்தில் எத்தகைய மாற்றங்களை உருவாக்கியது. குறிப்பாக, விவசாயத்தை வாழ்வாதாரமாகக் கொண்டிருந்த தலித் மக்கள் மற்றும் விவசாயிகள் மீது எத்தகைய தாக்கத்தை,  உருவாக்கியது என்று ஆய்வு செய்ய வேண்டிய தேவையையும் இந்நூல் கோடிட்டுக் காட்டுகிறது.  வரலாற்றைக் கற்பதிலும், புதிய வரலாற்றை உருவாக்குவதிலும் அக்கறை உள்ள அனைவரும், குறிப்பாக இளைய தலைமுறையினர் இந்த நூலை அவசியம் படிக்க வேண்டும்.
விவசாயிகள் இயக்கமும்
தலித் மக்கள் உரிமைகளும்
ஆசிரியர்: ஜி.ராமகிருஷ்ணன்
வெளியீடு: பாரதி புத்தகாலயம்
தேனாம்பேட்டை
 சென்னை - 600 018
பக்: 48, விலை: ரூ.25
